राजनेता कभी विचारों के आधार पर, कभी आजादी के आधार पर, कभी सांप्रदायिक आधार पर और कभी प्रलोभन के बल पर पत्रकारों को प्रभावित करते हैं।
एक कहावत है, ’जिम्मेदारी की भावना से रहित शक्‍ति केवल वेश्याओं के पास होती है।’
कई आलोचकों ने पत्रकारिता की तुलना भी इस किस्म की वेश्या से की है।
पत्रकारों पर आरोप लगता है कि उनके पास बगैर उत्तरदायित्व की भावना की शक्‍ति एकत्र है।
क्योंकि वेश्या और पत्रकार दोनों ही उन हवादानों की तरह हैं जिनसे भावनाएं बाहर निकल जाती हैं।
वे भावनाएं जिन्हें यदि भीतर रहने दिया जाए तो बाद में समाज में विस्फोटक प्रतिहिंसा के रूप में व्यक्‍त होती हैं।
लेकिन इस तरह की तुलना एक हद तक ही उपयुक्‍त है।
एक उदाहरण दिया जा सकता है, यदि कोई विपक्ष की तरह सोचता है तो उसके घर के सामने पड़े कूड़े के ढेर को हटाने की जिम्मेदारी सरकार पर है।
यदि कोई बौद्धिक किस्म का जागरूक नागरिक है तो कूड़े को हटाने की जिम्मेदारी अखबार की है।
अर्थात उस ढेर को एक मुद्दा बनाए और नैतिक तथा नागरिक प्रश्‍न खड़ा करके उसे हटवाए क्योंकि वह मानता है कि अखबार लोगों तक खबर भी पहुंचाता है और विचार भी।
अखबार निजी पसंद का दायरा भी पूरा करता है और सामाजिक दायित्व के वहन की अपेक्षा भी उससे की जाती है।
एक बेहतर अखबार या पत्रिका, जिसका अपने समय के सरोकारों के साथ रिश्‍ता होता है, अपने आप में जनता का एक अघोषित मंच बन जाता है।
वह कोशिश करता है कि आलोचनाओं को जनता के दृष्‍टिकोण से रख सके।
उस जनता के दृष्‍टिकोण को जिसके पास सैद्धांतिक तौर पर अधिकार तो है लेकिन व्यावहारिक धरातल पर उसे उन अधिकारों के उपयोग की अनुकूलता नहीं देता।
अखबार अपने दायरे में सामाजिक जीवन के बौद्धिक क्षेत्र में हस्तक्षेप करके उसके फैसलों, दिशाओं और दशाओं को प्रभावित करता है।
अभिव्यक्‍ति की आजादी का उपयोग नैतिकता और संतुलन की परिधियों में होना आवश्यक है।
सबको जानने और परखने के अधिकार का जितना रिश्‍ता कानून से है, उससे कहीं ज्यादा रिश्‍ता मानवीय सरोकारों से होता है।
एक स्वस्थ पत्रकारिता की सबसे बड़ी शर्त मानवीय सरोकार और मानवीय मूल्य हैं।
अखबार अपने दृष्‍टिकोण में विरोधी हो सकता है, लेकिन हमेशा सरकार या व्यवस्था के सामने खड़ा विपक्ष नहीं।
पत्रकार को अपनी पीठ पर विश्‍वास का सिर्फ एक हाथ चाहिए और वह हाथ होता है उसके अपने पाठकों का, जिन्हें सच को जानने का अधिकार प्राप्‍त है।
जब-जब और जहां-जहां भी अखबारों ने विपक्ष या किसी दल विशेष के समर्थन में सक्रिय भूमिका निभाने की कोशिश की, उसका धरातल गड़बड़ाया है।
उदारीकरण के दौर में विदेशी गड़बड़ियां भारत में आसानी से निगली जा रही हैं।
मीडिया इस प्रवृत्ति से अछूता नहीं है।
कुछ वर्ष पहले ’लंदन टाइम्स’ के पूर्व संपादक विलियम रीज मोग से दिल्ली में मुझे लंबी बातचीत का अवसर मिला था।
उन्होंने कई दिलचस्प तथ्यों की जानकारी दी थी।
वह स्वयं प्रेस शिकायत आयोग से जुड़े रहे थे और उनका मानना था कि स्वैच्छिक नियंत्रण प्रणाली प्रेस को संयमित रखने में अधिक प्रभावी भूमिका नहीं निभा पा रही है।
सख्ती या सेंसरशिप इसका विकल्प नहीं हो सकता।
फ्रांस में इसके नियंत्रण के प्रयास किए गए लेकिन वहां कई नई समस्याएं सामने आईं।
ब्रिटेन और अमेरिका जैसे देशों में न्यायपालिका के माननीय न्यायाधीशों के निजी व्यवहार या जीवन के बारे में खुलकर छापा जा सकता है।
ब्रिटेन में कुछ न्यायाधीशों के भ्रष्‍टाचार की खबरें बड़ी प्रमुखता से छपीं और यहां तक हुआ कि ऊंचे पदों पर बैठे न्यायाधीशों के लगभग अपमानजनक मुद्रा वाले उलटे चित्र भी पहले पृष्‍ठ पर प्रकाशित किए गए।
महात्मा गांधी ने 1946 में ’हरिजन’ में लिखा था कि पश्‍चिम की तरह पूर्व में भी अखबार लोगों की बाइबल, कुरआन, जेंद अवेस्ता और भगवद्‍ गीता बनते जा रहे हैं।
अखबार में जो कुछ छपता है, उसे लोग ईश्‍वरीय सत्य मान लेते हैं।
लोग किसी भी छपी हुई बात को दैवी सत्य मानते हैं।
इस कारण संपादकों और अन्य पत्रकारों का उत्तरदायित्व बहुत बढ़ जाता है।
इस तरह अखबार की विश्‍वसनीयता और संपादक की भूमिका को लेकर निरंतर बहस होती रही है।
अखबार को उत्पाद के रूप में देखे जाने का सिलसिला भारत में पिछले डेढ़ दशक से तेज हुआ है।
पश्‍चिम की तर्ज पर कुछ बड़े संस्थानों ने इस धारणा को महत्व दिया कि साबुन की तरह ही अखबार भी एक उत्पाद है।
यों आजादी के बाद कई बड़े संस्थानों में मालिकों और संपादकों के बीच इतने गहरे निजी रिश्‍ते रहे कि वे जाने-अनजाने प्रबंधन के हितों की रक्षा करने में सदैव तत्पर रहे।
उनमें ऐसे संपादक और मालिक शामिल थे जो प्रेस की स्वतंत्रता के लिए कर्णधार माने जाते रहे।
व्यक्‍तिगत संबंध व्यावसायिक हितों के लिए उपयोगी माने जा सकते थे तो अब व्यावसायिक हितों के लिए मालिकों द्वारा संपादकों का उपयोग होने लगा।
अखबार का उपयोग व्यावसायिक हितों के लिए भी वहां होता रहा है।
90 के दशक में अखबारों को उत्पाद की तरह मानने के साथ बाजार में अग्रणी होने के लिए तेज दौड़ने वाले घोड़े की तरह अनुभवी और बुजुर्ग संपादकों की अपेक्षा कम उम्र के पत्रकारों को संपादक बनाए जाने का सिलसिला शुरू हुआ।
अनुबंध की परंपरा से पत्रकारों का वेतन अवश्य बढ़ता चला गया।
वेतन आयोगों की सिफारिशों से प्रारंभिक चार दशकों तक कुछ बड़े अखबारों के पत्रकारों को अवश्य लाभ हुआ, लेकिन क्षेत्रीय अखबारों में यह सिफारिशें अभी ठीक से लागू नहीं हो सकी हैं।
बड़े संस्थानों ने भी बचाव के अपने गलियारे ढूंढ लिये।
बहरहाल, देश में अब भी कुछ ऐसे संस्थान हैं जिन्होंने संपादकीय स्वतंत्रता और गरिमा को बनाए रखा है।
ईमानदारी और निष्‍पक्षता के बिना किसी अखबार या पत्रकार की साख नहीं बन सकती है।
सूचना एवं तकनीकी क्रांति के इस युग में समाचार देने वाले माध्यमों के विकास ने अखबारों के स्वरूप को भी निर्धारित करने का काम किया है।
सूचना का जैसा बाजार इस समय खुला है वैसा न तो कभी देखने में आया और न ही सुनने में।
भंडाफोड़ की पत्रकारिता एक हद तक ही लाभ दे सकती है।
आवश्यकता इस बात की है कि जन सामान्य से जुड़ी समस्याओं और विकास प्रक्रिया की गहराई में जाने की कोशिश हरेक पत्रकार करे।
सतही सूचनाओं को इक‍ट्ठा करने का मतलब पीकदान बनाने जैसा है।
भारतीय अखबारों की सबसे बड़ी समस्या यह है कि वे आज भी राजनीति से अधिक प्रभावित होते हैं।
अधिकाधिक स्थान राजनीतिक उठा-पटक से जुड़ी खबरों को दिया जाता है।
भारतीय पत्रकारिता का आरंभ कलकत्ता से माना जाता है।
यह वह समय था जब अंग्रेजी भाषा का ज्ञान होना, उसे अपनाया जाना आधुनिकता की पहचान के लिए जरूरी समझा जाता था।
भारत में इस आधुनिकता तथा नवजागरण का नेतृत्व राजा राममोहन राय ने किया जो एक समाज सुधारक तथा प्रगतिवादी दृष्‍टिकोण वाले व्यक्‍ति थे।
ब्रिटिश सरकार द्वारा भारत में मुद्रण कला व पत्रकारिता के मार्ग में अनेक प्रकार के अवरोध उत्पन्न करने के बावजूद भारत में पत्रकारिता की नींव पड़ी।
हालांकि यह बात अलग और अपने आप में आश्‍चर्यजनक है कि भारत में पत्रकारिता की नींव अंग्रेजों ने ही डाली।
इसी तरह अखबारों के प्रकाशन का आरंभ तो हुआ किंतु फिर भी अंग्रेज सरकार की दमनकारी नीति चालू रही।
वे सदैव ही भारत की भूमि से निकलने वाले समाचार पत्रों को शंका की दृष्‍टि से देखते थे।
अंग्रेजों की इसी शंका के कारण भारतीय समाचार पत्रों की स्वतंत्रता पर अनेकानेक प्रहार किए गए।
जिन समाचार पत्रों का क्रिश्‍चियन मिशनरी द्वारा संचालन हुआ करता था उनको ब्रिटिश सरकार प्रोत्साहन देती थी।
इसी प्रोत्साहन के बल पर हिंदी के प्रमुख केंद्रों से भी ईसाई पत्रों का प्रकाशन व प्रसारण होने लगा।
ये मिशनरी पत्र ईसाई पत्रों का सम्मान करते थे और भारत के सांस्कृतिक गौरव का विनाश करना चाहते थे।
इस तरह के अन्याय को राजा राममोहन राय सहन नहीं कर पाए।
राजा राममोहन राय के ऐसे विनयशील भाव से भी अंग्रेज शासक द्रवित नहीं हुए और भारत में पत्र प्रकाशन के प्रति निरंतर विरोध बनाए रखा।
मद्रास के गवर्नर सर टॉमस मुनरो ने प्रेस को स्वतंत्रता देना अपने लिए खतरनाक माना।
प्रारंभिक समय में जिन समाचार पत्रों का प्रकाशन भारत में हुआ, उन पत्रों को अंग्रेज अंग्रेजी भाषा में छपवाते थे।
इन समाचार पत्रों का काम जनता के लिए मनोरंजन की सामग्री व सूचनाएं देना था।
वे पत्र राजनीति से संबंधित नहीं होते थे।
सन् 1818 से पहले भारतीय भाषाओं में समाचार पत्र प्रकाशित नहीं हुए।
बंगाल, बिहार, उत्तर प्रदेश में पत्रों के आरंभ की आधी शती गुजर जाने के बाद राजस्थान में इसकी शुरुआत प्रारंभिक चरण में ही थी, राजस्थान का सर्वप्रथम पत्र ’मजहरुल सरूर’ माना जाता है।
यह द्विभाषी पत्र हिंदी में सन् 1849 में भरतपुर से प्रकाशित हुआ था।
भारत से निकलने वाल ज्यादातर पत्र द्विभाषी थे।
इनमें पूर्णत: हिंदी का प्रथम दैनिक 1885 में कालाकांकर से राजा रामपाल सिंह का दैनिक ’हिन्दोस्थान’ एवं कानपुर से बाबू सीताराम का ’भारतोदय’ थे।
भारतीय स्वातंत्र्य चेतना का प्रसार करने वाली भारतीय पत्रकारिता पर अंग्रेजों की दमनकारी नीति से यहां उसके विकास में अनेक बाधाएं उत्पन्न हुईं।
किंतु अंग्रेजों में भी आपसी विरोध कुछ कम नहीं था।
उक्‍त विवाद के कारण अमेरिका में सनसनीखेज व उत्तेजनात्मक पत्रकारिता का प्रारंभ हुआ।
इसे पत्रकारिता के इतिहास में ’पीत पत्रकारिता’ कहकर संबोधित किया जाता है।
उन दिनों पुलित्जर और हर्स्ट अपने-अपने पत्रों के व्यंग्य चित्रपट्टी पीली स्याही में छापा करते थे।
कदाचित् इस स्याही को ध्यान में रखकर ही सनसनीखेज और पक्षपातपूर्ण पत्रकारिता का नाम ’येलो जर्नलिज्म’ या पीत पत्रकारिता पड़ा।
जब 1898 में लॉर्ड कर्जन भारत के वायसराय बने तो अंग्रेज सरकार के पास भारतीय समाचार पत्रों पर नियंत्रण रखने के लिए काफी शक्‍ति थी।
उस समय भारत में समाचार पत्र दो प्रकार के थे- एक वे समाचार पत्र जो अंग्रेजी भाषा में अंग्रेजों द्वारा प्रकाशित किए जाते थे।
उन्हें एंग्लो-इंडियन अखबार कहा जाता था।
दूसरे वे समाचार पत्र जो भारतीयों द्वारा विभिन्न भारतीय भाषाओं, हिंदी तथा अंग्रेजी में प्रकाशित किए जाते थे।
कलकत्ता से आगरा होकर बंबई और बंबई से मद्रास तथा आगरा से पेशावर तक की तार की लाइनें 1855 में में ही खोली थी।
उससे पहले 20 वर्षों तक दूरी के हिसाब के डाक-टिकट देना पड़ता था।
समाचार पत्रों को ले जाने वाली रेलवे लाइनें भी 1857 में शुरू हुई, जब 274 मील की रेलवे लाइनें खोली गईं।
राजा राममोहन राय का ’बंगदूत’ जो एक साथ बंगला, हिंदी, फारसी और अंग्रेजी में छपता था, समाज सुधार का पत्र था।
’ज्ञाननेशन’ भारतीय भाषाओं में शिक्षा की और बंगला भाषा को सरकारी भाषा की मांग करने के लिए प्रसिद्ध था।
सन् 1857 में ही हिंदी के प्रथम दैनिक ’समाचार सुधावर्षण’ और उर्दू-फारसी के दो समाचार पत्रों ’दूरबीन’ और ’सुलतान-उल-अखबार’ के विरुद्ध यह मुकदमा चला कि उन्होंने बादशाह बहादुरशाह जफर का एक फरमान छापा जिसमें लोगों से मांग की गई थी कि अंगेजों को भारत से बाहर निकाल दें।
इस पत्र के संपादक श्री श्यामसुंदर सेन दिन भर की सुनवाई के बाद राजद्रोह के अपराध से मुक्‍त कर दिए गए और इसके बाद ही लॉर्ड केनिंग का प्रसिद्ध गैगिंग-एक्‍ट पारित हुआ, जिसमें समाचार पत्रों पर बहुत बंधन लगाए गए थे।
भारत में अंग्रेजी राज्य के विरुद्ध संघर्ष के क्षेत्र में जिन समाचार पत्रों का विशेष उल्लेख करना आवश्यक है, उनमें कलकत्ता का ’हिन्द पेट्रियट’ मुख्य था, जिसकी स्थापना 1853 में लेखक व नाटककार श्री गिरीशचंद्र घोष ने की थी और जो श्री हरीशचंद्र मुखर्जी के नेतृत्व में असाधारण लोकप्रियता प्राप्‍त कर गया।
उन दिनों बंगाल में जैसोर से प्रकाशित एक साप्‍ताहिक पत्र चल रहा था जिसका नाम था- ’अमृत बाजार पत्रिका’।
इस पत्र के संचालकों पर सरकारी कर्मचारियों की आलोचना करने का मुकदमा चला और सजाएं हुईं।
सन् 1871 में यह कलकत्ता से प्रकाशित होने लगा और विशेषतया इसी पत्र को दबाने के लिए 1878 का देशी भाषा पत्र कानून पास हुआ था।
लेकिन इस पत्र के संपादकों ने जिनमें श्री शिशिर कुमार घोष और श्री मोतीलाल घोष दो भाई थे, इसे रातोरात अंग्रेजी का पत्र बना दिया।
इसके बाद यह पत्र भारतीय स्वाधीनता संग्राम का प्रबल समर्थक रहा।
पूना में 1849 में ’ज्ञान प्रकाश’ का प्रकाशन हुआ था।
यह सार्वजनिक महत्व के प्रश्‍नों पर बहुत प्रभावशाली ढंग से लिखता था।
इसी संगठन ने पूना में कांग्रेस बुलाने का निर्णय किया था।
महाराष्‍ट्र के सार्वजनिक जीवन के एक प्रकार से आदि-संस्थापक श्री महादेव गोविंद रानाडे भी इसमें तथा ’इन्दु प्रकाश’ में लिखते थे।
कोल्हापुर के दीवान के विरुद्ध एक लेख छापने पर श्री तिलक और श्री आगरकर को सजा हुई और बाद में जब 1897 में पूना में प्लेग फैला और कमिश्‍नर रैंड के अत्याचार असहनीय़ हो गए तो लोकमान्य तिलक ने 4 मई, 1897 में एक लेख छापा जिसमें लिखा था- ’बीमारी तो बहाना है, वास्तव में सरकार लोगों की आत्मा को कुचलना चाहती है।
मिस्टर रैंड अत्याचारी हैं और जो कुछ वे कर रहे हैं, वह सरकार की आज्ञा से ही कर रहे हैं, इसलिए सरकार के पास प्रार्थना देना व्यर्थ है।
इस प्रकार के लेखों के पश्‍चात् चापेकर बंधुओं ने 22 जून को श्री लैंड की हत्या कर दी थी।
इस प्रकार हम देखते हैं कि जिन लोगों को भारतीय राष्‍ट्रीय कांग्रेस के प्रथम दिन आजादी के कार्य में प्रतिनिधियों की सूची में सर्वप्रथम स्थान दिया गया वे भारतीय समाचार पत्रों के कुछ संपादक थे।
यह बात सिर्फ श्रीमती एनी बेसेंट ने ही लिखी हो, ऐसा नहीं है।
लेकिन इन संपादकों और समाचार पत्रों का केवल उपस्थित होना ही काफी नहीं माना गया।
पहली कांग्रेस का पहला प्रस्ताव मद्रास के ’हिंदू’ के संपादक जी. सुब्रह्मण्य अयार ने पेश किया था, जिसमें यह मांग की गई थी कि सरकार भारतीय प्रशासन की जांच के लिए एक आयोग नियुक्‍त कर।
श्रीमती बेसेंट ने उनके बारे में कहा था कि वे मद्रास के नेताओं में सबसे साहसी और दूरदृष्‍टि रखने वाले नेता थे और उन्होंने जिस प्रशंसनीय भाषण के द्वारा प्रथम प्रस्ताव उपस्थित किया, वह बहुत कुछ आज भी उतना ही महत्वपूर्ण है।
श्री मदनमोहन मालवीय, जिन्होंने ’दैनिक हिन्दुस्तान’ का संपादन किया तथा साप्‍ताहिक और दैनिक ’अभ्युदय’ निकाला और दिल्ली के हिन्दुस्तान टाइम्स को राष्‍ट्रीय पत्र का स्वरूप प्राप्‍त हुआ।
पंडित मोतीलाल नेहरू ’लीडर’ पत्र के निदेशक मंडल के प्रथम अध्यक्ष थे और ’लीडर’ से जमानत मांगी गई थी तो उन्होंने कहा था कि जब तक मेरे घर में एक भी ईंट है तब कि मैं ’लीडर’ को मरने नहीं दूंगा।
उन्होंने ’इंडीपेंडेंट’ पत्र की भी स्थापना की।
लाला लाजपत राय की प्रेरणा से ’पंजाबी’, ’वंदेमातरम’ और ’पीपुल’ नाम के तीन पत्र लाहौर से निकले।
जहां तक क्रांतिकारी आंदोलन का संबंध है, भारत का क्रांतिकारी आंदोलन बंदूक और बम के साथ नहीं, समाचार पत्रों से शुरू हुआ।
जिनमें कुछ नाम अत्यंत गौरवशाली हैं।
स्वयं ’गदर’ अखबार अपने आप में क्रांति का बड़ा दूत था।
यह एक वर्ष के काल में ही हिन्दी, उर्दू, पंजाबी, गुजराती, मराठी और अंग्रेजी में निकलने लगा और कुल मिलाकर इसकी लाखों प्रतियां छ्पती थीं और भारत के बाहर जहां-जहां भी भारतीय थे, उनको भेजी जातीं।
विदेशों में समाचार पत्रों द्वारा भारतीय स्वाधीनता के लिए प्रयास का इतिहास काफी पुराना है।
भारतीय राष्‍ट्रीय कांग्रेस ने अपने प्रारंभ से ही ब्रिटेन में कांग्रेस की एक शाखा स्थापित की, जिसकी ओर से ’इंडिया’ नाम का एक पत्र प्रकाशित होता था और उसका खर्च कांग्रेस की ओर से दिया जाता था।
’युगांतर’ के बाद भारत में ’वन्देमातरम’ पत्र ने राष्‍ट्रीय आंदोलन में बड़ी भूमिका निभाई।
इसकी स्थापना श्री सुबोध चंद्र मलिक, देशबंधु चित्तरंजनदास और बिपिन चंद्र पाल ने 6 अगस्त, 1906 को श्री अरबिंद घोष के संपादकत्व में की थी।
जहां तक हिंदी पत्रों का संबंध है, प्रारंभ में जो पत्र कलकत्ता से निकले, उन्हें सरकारी सहायता की अपेक्षा रहती थी, परंतु इस दृष्‍टि से सबसे महत्वपूर्ण भूमिका भारतेंदु हरिश्‍चंद्र की थी, जिन्होंने 1868 में ’कविवचन सुधा’ नामक एक कविता की पत्रिका निकाली परंतु बाद में उसमें गद्य भी सम्मिलित होता रहा।
सन् 1885 में कालाकांकर से राजा रामपाल सिंह ने ’हिन्दोस्थान’ पत्र निकाला, जिसके प्रथम संपादक श्री मदनमोहन मालवीय थे।
वे श्री बालकृष्‍ण भट्ट की परंपरा के थे और उन्होंने न केवल ’हिन्दोस्थान’ के द्वारा बल्कि बाद में अन्य पत्रों के द्वारा, जिनका हम जिक्र कर चुके हैं, राष्‍ट्रीय आंदोलन को बढ़ाया।
कलकत्ता का एक प्रसिद्ध हिंदी समाचार पत्र ’भारतमित्र’ था, जो मई, 1878 को पाक्षिक पत्र के रूप में निकला।
बाद में यह दैनिक हो गया और इस पत्र ने राष्‍ट्रीय आंदोलन में बहुत बड़ा योगदान दिया।
पंडित सुंदरलाल ने इलाहाबाद से ’कर्मयोगी’ साप्‍ताहिक निकाला, जो उग्र विचारधारा का पत्र था और जिसमें अरविंद घोष के ’कर्मयोगी’ तथा लोकमान्य तिलक के ’केसरी’ में प्रकाशित लेख भी छपते थे।
बहुत शीघ्र ही इसकी प्रसार संख्या दस हजार प्रतियां हो गई और इससे तंग आकर भारत सरकार ने 1908 और 1910 के दमनकारी कानूनों के अंतर्गत इसे बंद करा दिया।
श्री सुंदरलाल जी की प्रेरणा और सहयोग से श्री शिवनारायण भटनागर ने उर्दू का ’स्वराज्य’ पत्र निकाला जिसके नौ संपादकों को राजद्रोह के अंतर्गत सजा हुई और एक के बाद एक जेल भेजे गए, कई को काले पानी की सजा हुई।
लाहौर में महाशय खुशहाल चंद खुरसंद ने ’मिलाप’ और महाशय कृष्ण ने उर्दू पत्रों का प्रकाशन किया और ये पत्र भी राष्‍ट्रीय आंदोलन के प्रचारक रहे।
पंजाब में राष्‍ट्रीय पत्रों की परंपरा काफी पुरानी रही है।
सन् 1881 में सरदार दयाल सिंह मजीठिया ने श्री सुरेंद्रनाथ बनर्जी के परामर्श से श्री शीतलाकांत चटर्जी के संपादकत्व में अंग्रेजी पत्र ’ट्रिब्यून’ का प्रकाशन आरंभ किया।
कुछ दिनों तक श्री बिपिनचंद्र पाल ने भी इस पत्र में संपादन किया और बाद में 1917 से श्री कालीनाथ राय, जो पहले ’बंगाली’ पत्र में काम कर रहे थे और जो 1911 में लाला लाजपत राय के ’पंजाबी’ पत्र के संपादक हुए थे, इसके संपादक हो गए और दिसंबर, 1945 तक इसके संपादक रहे।
भारत का कोई प्रांत ऐसा नहीं था जिसने राष्‍ट्रीयता का प्रचार करने वाले पत्रों और पत्रकारों को जन्म न दिया हो।
बंबई से ’बाम्बे क्रॉनिकल’ तो निकला ही, उसके ही एक संपादक श्री बी. जी. हार्नीमैन ने ’बाम्बे क्रॉनिकल’ को उग्र राष्‍ट्रीयता का एक प्रबल पत्र बना दिया।
बिहार के राष्‍ट्रीय पत्रों में श्री सच्चिदानंद सिन्हा द्वारा स्थापित ’सर्चलाइट’ पत्र श्री मुरली मनोहर सिन्हा के संपादकत्व में राष्‍ट्रीय आंदोलन का बड़ा पक्षधर रहा।
बिहार के हिंदी पत्रों में श्री देवव्रत शास्‍त्री द्वारा स्थापित ’नवशक्‍ति’ और ’राष्‍ट्रवाणी’ राष्‍ट्रीय आंदोलन के पत्र रहे।
’साप्‍ताहिक योगी’ और ’हुंकार’ ने भी जनजागरण में योगदान दिया।
स्वतंत्रता आंदोलन में पत्रकारों के योगदान का इतिहास वस्तुत: स्वतंत्रता आंदोलन का इतिहास है क्योंकि या तो पत्र का संपादक स्वयं स्वतंत्रता का नेता हो गया या नेता ने अपने विचारों को प्रकट करने के लिए पत्र निकालना आवश्यक समझा।
स्वतंत्रत आंदोलन के दौर में ही 8 जून, 1854 को कोलकाता से बाबू श्याम सुंदर सेन ने हिंदी का पहला दैनिक पत्र ’समाचार सुधारवर्षण’ प्रकाशित किया।
गणना में यह तिथि 9 जून निकलती है।
यह एक द्वि- भाषी पत्र था जिसमें बंगला और हिंदी भाषा में मजमून प्रकाशित किए जाते थे।
किंतु शीर्षक से ही पता चल जाता है कि हिंदी को पर्याप्‍त महत्व दिया जाता था।
’समाचार सुधावर्षण’ का प्रकाशन जब आरंभ हुआ, तब तक भारत में पत्रकारिता 75 वर्षों के अनुभवों से समृद्ध हो चुकी थी।
कोलकाता इसका उद्‍गम और प्रमुख केंद्र था।
यद्यपि दैनिक समाचार पत्र तो उस समय उंगलियों पर गिने जा सकने लायक ही थे, किंतु तब तक देश के विभिन्न स्थानों से भिन्न-भिन्न भाषाओं में बीसियों साप्‍ताहिक/पाक्षिक/मासिक समाचार पत्र निकल रहे थे।
समाज को शिक्षित, सूचित और प्रेरित करने की भूमिका निभा रहे थे।
ईसाई धर्म प्रचार और उसके प्रतिकार के दौर से बाहर निकलकर पत्र-पत्रिकाएं समाज में शिक्षा और विज्ञान के प्रति चेतना, सामाजिक सुधार, आर्थिक तरक्की और राजनीतिक अधिकारों के मुद्दे उठाने लगी थी।
’समाचार सुधावर्षण’ के पश्‍चात कालाकांकर का ’हिन्दोस्थान’ और कोलकाता का ’भारत मित्र’ उन्नीसवीं शताब्दी की हिंदी पत्रकारिता के जाज्वल्यमान नक्षत्र बने, जिन्होंने दैनिक पत्रों की पुष्‍ट परंपरा कायम की।
हिंदी के महान लेखक एवं पत्रकार बाबू हरिश्‍चंद्र भारतेंदु और उनके साथियों के प्रयत्‍नों के फलस्वरूप हिंदी पत्रकारिता के लिए एक उपजाऊ भूमि तैयार हुई।
उनके अथक प्रयासों से प्रेरणा पाकर हिंदी की अन्य प्रतिभाएं भी इस क्षेत्र में कूद पड़ीं और सरकार एवं उसके प्रशासकों की नीतियों का भंडाफोड़ होना प्रारंभ हो गया।
भारत में दरबार लगाने की प्रथा बहुत प्राचीन है।
अंग्रेजी सरकार ने भी इसी प्रथा को अपनाया और इस पर अपार धनराशि को पानी तरह बहाया।
इसी संदर्भ में लॉर्ड लिटन ने 1 जनवरी, 1877 को महारानी विक्‍टोरिया के भारत की महारानी बनने की घोषणा करने के लिए एक दरबार किया।
उन दिनों भारत में अकाल पड़ रहा था और आर्थिक संकट के काले बादल मंडरा रहे थे।
इस दरबार पर होने वाले व्यय को भारतीय राजाओं से एकत्रित किया गया।
इनमें कुछ तो इतने ऋणी हो गए कि वे कभी उऋण हो ही नहीं सके।
उपहारस्वरूप उनको कुछ भी नहीं मिला।
अत: हिंदी पत्रों ने इसके विरोध में भयंकर अभियान चलाया तथा कहा कि इस दरबार की पृष्‍ठभूमि में केवल साम्राज्यवाद का दिखावा करने की प्रवृत्ति थी।
लॉर्ड रिपन, जो कि उदारवादी माना जाता है, ने भी सन् 1880 में लाहौर में एक दरबार किया।
इस दरबार के कारण उसने भारतीयों की सहानुभूति खो दी।
इसी प्रकार का दरबार लॉर्ड कर्जन ने भी किया।
उन दिनों भी भारतीय समाज की आर्थिक दशा अत्यंत सोचनीय थी।
लेकिन कर्जन अपने कुकृत्यों से चूकने वाला नहीं था।
राजकीय सेवा में जातीय एवं रंग-भेद की नीति का बोलबाला था।
कार्नवालिस सबसे पहला अंग्रेज था जिसने समस्त राजकीय ऊंचे पदों को गोरों के लिए आरक्षित किया।
उसने भारतीयों को जान-बूझकर सरकारी सेवाओं से वंचित किया।
इस अन्यायपूर्ण सरकारी नीति के विरुद्ध हिंदी पत्रों ने डटकर प्रचार किया तथा भारतीय जनता को जगाया।
काशी पत्रिका ने कुछ प्रश्‍नोत्तर किए, ’क्या सिविल सेवा के लिए परीक्षा उत्तीर्ण करने के अतिरिक्‍त भी कोई गुण है?
क्या हजारों भारतीय जो बुद्धि, न्याय, साहस और चरित्र आदि गुणों से परिपूर्ण होने पर भी इसके लिए कुंठित हो गए हैं जैसे सूर्य के समक्ष मोमबत्ती धुंधली पड़ जाती है।
जब समाचार पत्रों ने उपरोक्‍त ढंग से उद्‍बोधन किया तो सरकारी सेवाओं के संबंध में स्थान-स्थान पर सभाएं आयोजित की गईं।
इसके साथ ही हिंदी पत्र-पत्रिकाओं ने उत्तर प्रदेश और पंजाब में प्रांतीय लेजिलेटिव कौंसिल्स की स्थापना के लिए मांग करनी आरंभ की ताकि इन प्रांतों की समस्याओं को सरकार के कानों में डाला जाए।
’आर्यमित्र’ ने कहा कि यदि बंबई, कलकत्ता और मद्रास सरीखी लेजिस्लेटिव कौंसिल इन प्रांतों में स्थापित की जाए तो लेफ्टिनेंट-गर्वनर को प्रशासन कुशलतापूर्वक चलाने में सहयोग मिलेगा।
उग्रवादी पत्र-पत्रिकाओं के संपादकों की लेखनी ने ब्रिटिश शासन के विरुद्ध आग के शोले उगलने आरंभ कर दिए।
’हिंदी प्रदीप’ पत्रिका ने इन शब्द रूपी शोलों से भारतीय जनता को प्रेरित एवं जागृत किया- ’ओ स्वतंत्रता, तुम भारत को छोड़कर क्यों भाग गई और अकेला छोड़ दिया?
भगवान की बेटी, विश्‍व की प्रेमिका और गुणों का पुंज, तुम कहां चली गई?
भारतवासी इस हानि पर बुरी तरह सुबक रहे हैं।
यहां तक की यात्रा में हिंदी पत्रों और उसके संपादकों को बड़े-बड़े कष्‍ट सहन करने पड़े।
लॉर्ड बैंटिक और लॉर्ड मैटकाफ ने जो स्वतंत्रता भारतीय पत्रकारिता को दी थी, वह सन् 1857 के पश्‍चात छीन ली गई।
प्रथम स्वतंत्रता संग्राम में यहां के उर्दू अखबारों ने भी मुख्य भूमिका निभाई थी।
अत: ब्रिटिश सरकार व उसके प्रशासनिक अधिकारियों एवं एंग्लो-इंडियन्स ने भारतीय प्रेस को अपना कट्टर शत्रु मान लिया।
एंग्लो-इंडियन प्रेस ने विशेषतया स्वदेशी पत्रकारिता के रास्ते में हर संभव रुकावट खड़ी करके उसके विकास को रोकने का प्रयत्‍न किया।
तत्‍कालीन हिंदी पत्रकारिता का विकास अनेक आर्थिक कारणों से नहीं हो पा रहा था।
सरकार उन्ही पत्र-पत्रिकाओं को आर्थिक सहायता देती थी जो उसका समर्थन करते थे।
पुलिस और न्यायाधीश भी अपने गंदे और पहले से तय तरीकों को संपादकों के खिलाफ प्रयोग करने में कभी नहीं हिचकते थे।
उनके द्वारा संपादक सदैव शंका से देखे जाते थे और उन पर अभियोग लगाया जाता कि वे सरकार विरोधी लेख लिखते हैं।
वास्तव में ये भारतीय जनता के कष्‍टों को अपने लेखों में प्रदर्शित कर रहे थे।
उदाहरण के लिए मेरठ के कलेक्‍टर ने ’मेरठ गजट’ को उपरोक्‍त कारण से ही बंद कर दिया था।
जब कभी कोई पत्र इस निर्दयता के विषय में लिखता तो उसके संपादक को जुर्माना और सजा दोनों भुगतनी पड़ती।
भारतेंदु हरिश्‍चंद्र ने जहां अपने जीवनकाल में सत्रह नाटकों, तीन उपन्यासों, एक निबंध संग्रह और अनेक कविता पुस्तकों का निर्माण किया, वहीं उन्होंने ’हरिश्‍चन्द्र चन्द्रिका’, ’कविवचन सुधा’ और ’बाला बोधिनी’ नामक तीन पत्रिकाओं का भी संचालन और संपादन किया।
श्री बालमुकुंद गुप्‍त ने लिखा है कि ’कविवचन सुधा’ जब पाक्षिक होकर राजनीति संबंधी और दूसरे लेख स्वाधीनता भाव से प्रकाशित करने लगी तो बड़ा आंदोलन मचा।
भारतेंदु जी ऑनरेरी मजिस्ट्रेट नियुक्‍त किए गए तब भी वे निडर होकर लिखते रहे।
सर्वसाधारण में उनके पत्र का आदर होने लगा।
इसी प्रकार आचार्य महावीरप्रसाद द्विवेदी के अविस्मरणीय योगदान को भी हिंदी पत्रकारिता कभी नहीं भुला सकती।
आचार्य द्विवेदी जी ने ’सरस्वती’ के जनवरी 1904 के अंक में ’संपादकों के लिए स्कूल’ जून 1907 में ’संपादकीय योग्यता’ तथा फरवरी 1909 में ’अमेरिका में सर्वश्रेष्‍ठ संपादक’ विषयक जो टिप्पणियां लिखी हैं, उनमें सफल संपादक बनने के लिए आवश्यक योग्यता एवं शिक्षा की चर्चा है।
आचार्य द्विवेदी एक यशस्वी संपादक, न्यायप्रिय समालोचक, कर्तव्यपरायण सुधारक तथा परिश्रमी निबंध लेखक थे।
उनका विचारवान संपादक उनके भावुक साहित्यकार पर हावी रहा।
अनुमोदन का अंत, संपादक की विदाई, माघ का प्रभात वर्णन, दमयंती का चंद्रोपालंभ आदि निबंधों में उनकी भावात्मक शैली के दर्शन होते हैं।
द्विवेदी जी द्वारा किए गए भाषा के परिष्‍कार की बात आरंभ में कही जा चुकी है।
अग्रांकित महत्वपूर्ण पंक्‍तियों को देखिए- यदि द्विवेदी जी न उठ खड़े होते तो जैसे अव्यवस्थित, व्याकरण-विरुद्ध और ऊटपटांग भाषा चारों ओर दिखाई पड़ती, उसकी परंपरा जल्दी न रुकती।
16 जनवरी, 1899 ई. को गुप्‍त जी ने ’भारतमित्र’ का संपादन-भार संभाला।
उनके संचालन का दायित्व भी उन्हीं पर था।
इसलिए पत्र को उन्होंने अपने अनुसार एक नई व्यवस्था दी।
गुप्‍तजी चूंकि युग चेतना के प्रति सचेत थे और उनकी जातीय निष्‍ठा बलवती थी, इसलिए स्वाभाविक था कि उग्र राष्‍ट्रीयता ही पत्र की नीति बने।
बालमुकुंद गुप्‍त महावीरप्रसाद द्विवेदी के समसामयिक थे।
परंतु उनकी निबंध रचना की शैली भारतेंदु युग की है।
भाषा में पहले से अब परिष्कार हो चुका है।
वाक्‍य विन्यास एकदम सधा हुआ है, गति और यति का वैसा ही ध्यान रखा गया है जैसे मुक्‍त छंद में।
गुप्‍तजी छोटे और चुभते हुए वाक्‍य लिखने में अद्वितीय थे।
उन्होंने पत्रकारिता से सीख लिया था कि लघु वाक्‍यावली और मुहावरेदार सरल भाषा, प्रभाव की दृष्‍टि से बहुत ही उपयोगी होती है।
’काशी में जन्में पराड़कर जी को पत्रकारिता के क्षेत्र में प्रवेश दिलाने का श्रेय वैसे तो उनके मामा श्री गणेश सखाराम देउस्कर को है, लेकिन ’हितवार्ता’ से ’भारत मित्र’ में लाकर उन्हें एक नए युग का सूत्रपात करने का अवसर संपादकाचार्य पं. अंबिकाप्रसाद वाजपेयी ने ही दिया।’
बंगाल में तब पत्रकारिता की कला काफी उन्नत थी।
उस समय के बंगाल के एक विलक्षण पत्रकार थे- पंचकौड़ी बनर्जी।
वे अनेक शैलियों में लिख सकते थे।
उन्हें कभी पराड़कर जी के पिता ने पढ़ाया भी था, इसलिए वे पराड़कर जी से विशेष स्नेह करते थे।
उन्होंने युवा पराड़कर को पत्रकारिता की प्रारंभिक दीक्षा दी थी।
किशोरावस्था में जिस लगन से उन्होंने अध्ययन किया था और मामा देउस्कर जी की प्रेरणा से एक हाथ में गीता और दूसरे में ’पिस्तौल’ लेकर जिस क्रांतिकारी भविष्य का वरण किया, उसके लिए नया माध्यम आवश्यक था और यह माध्यम बनने की शक्‍ति उन जैसे विचारक के लिए पत्रकारिता में ही निहित थी।
पराड़कर जी ने न केवल हिंदी पत्रकारिता को नई दिशा दी अपितु उन्होंने हिंदी गद्य का स्वरूप सुंदर ओर प्रभावपूर्ण बनाया।
उन्होंने सैकड़ों नए शब्द गढ़े और नए मुहावरों का प्रचलन किया।
’आज’ में चलाए गए आपके सैंकड़ों शब्द हिंदी में चल पड़े।
मिस्टर के स्थान पर ’श्री’ तथा ’मैयर्स’ के स्थान पर ’सर्वश्री’ का प्रयोग आपने ही चलाया जो बहु प्रचलित हुआ।
फिर भारत सरकार ने भी उसे स्वीकार किया।
हिंदी व्याकरण के अनेक मौलिक सिद्धांत आपके साथ ही चले गए।
’मैं’ तथा ’को’ के प्रयोग संबंधी आपके व्याकरण सिद्धांत विशेष रूप से उल्लेखनीय है।
हिंदी पत्रकारिता के क्षेत्र में गणेशशंकर विद्यार्थी का योगदान अविस्मरणीय था।
वे जुझारू प्रकृति के समर्पित एवं दृढ़ पत्रकार थे।
पत्रकार होने के साथ-साथ वे स्वंत्रता सेनानी भी थे जो मातृभूमि को आजाद कराने के लिए सदैव प्रयत्‍नशील थे।
कानपुर से प्रकाशित होने वाले पत्र ’प्रताप’ के माध्यम से गणेशशंकर विद्यार्थी के व्यक्‍तित्व में और अधिक निखार आना प्रारंभ हुआ और वे एक जागरूक, समर्थ तथा जुझारू पत्रकार के रूप में प्रसिद्ध हुए।
’प्रताप’ पहले साप्‍ताहिक था, किंतु समयांतर में वह पत्र दैनिक हो गया।
सन् 1920 से उन्हें इस पत्र का प्रधान संपादक नियुक्‍त किया गया।
गणेशशंकर विद्यार्थी हिंदी पत्रकारिता के शुरुआती दौर के प्रमुख पत्रकार थे जो पत्रकारों की स्वतंत्रता, स्वाधीनता तथा संगठन के लिए सदैव जूझते रहते थे।
’समाचार सुधावर्षण’ के संपादक बाबू श्याम सुंदर बंगाली होने के बावजूद हिंदी के उन्नायकों में अपना महत्वपूर्ण स्थान रखते हैं।
द्विभाषी पत्र ’समाचार सुधावर्षण’ में हिंदी के साथ-साथ बंगला भाषा की भी सामग्री हुआ करती थी।
यद्यपि वे पुरानी रीति-नीति के पक्षधर थे, तथापि नए दैनिक हिंदी पत्रों के प्रवर्तन में भी आपने पूर्ण योगदान किया तथा पत्रकारिता जगत में उल्लेखनीय भूमिका निभाई।
प्रताप नारायण मिश्र हिंदी, उर्दू, बंगला, संस्कृत, अंग्रेजी, फारसी आदि भाषाओं में दक्ष पक्के राष्‍ट्रवादी थे।
महामना मदनमोहन मालवीय जी के साथ उन्होंने ’हिन्दोस्थान’ का संपादन सन् 1889 ई. में किया।
उससे पूर्व 15 मार्च, 1883 ई. को उन्होंने ’ब्राह्मण’ नामक पत्र निकाला।
जनता की भाषा में, जन सामान्य के लिए, जनहित की भावना के आधार पर प्रकाशित ’ब्राह्मण’ पत्र एक प्रकार से तत्‍कालीन जनता का कंठहार बन गया था।
लगभग 32 पुस्तकों के रचयिता श्री मिश्र भारतेंदु बाबू हरिश्‍चंद्र के अनन्य भक्‍त थे।
भारतेंदु मंडल के इस उत्कृष्‍ट कवि और पत्रकार का स्वर्गवास सन् 1894 ई. में हो गया।
चुटीले हास्य, सत्य कथन, साहस और देश प्रेम के लिए मिश्र जी को सदैव याद किया जाता रहेगा।
कानपुर और काशी में अध्ययन करने के पश्‍चात अंबिकाप्रसाद वाजपेयी ने कलकत्ता के इलाहाबाद बैंक में सन् 1902 से 1905 तक नौकरी की।
’हिन्दी बंगवासी’ में लगभग डेढ़ वर्ष तक सेवा करने के बाद सन् 1907 में वाजपेयी जी ने ’नृसिंह’ नामक मासिक पत्र का प्रकाशन आरंभ किया जो एक वर्ष तक चला।
सन् 1909-10 में वे नेशनल कॉलेज में हिंदी के प्राध्यापक नियुक्‍त हुए।
सन् 1911 से 1919 तक ’भारत मित्र’ की उल्लेखनीय सेवा द्वारा आपने पत्रकारिता को समुन्नत बनाया।
’जासूस’ नामक पत्र के संपादक, प्रकाशक तथा विशिष्‍ट लेखक गोपाल राम गहमरी ने लगभग 200 उपन्यास लिखे।
जिस प्रकार देवकीनंदन खत्री ने ऐय्यारी और तिलिस्मी उपन्यासों का प्रवर्तन किया, उसी प्रकार अंग्रेजी के जासूसी उपन्यासों से प्रेरित होकर गहमरी जी ने हिंदी में जासूसी कहानियों और उपन्यासों का ढेर लगा दिया।
आपने सन् 1946 तक हिंदी की सेवा की।
महात्मा मुंशीराम जो आगे चलकर स्वामी श्रद्धानंद के रूप में प्रसिद्ध हुए, उन्हीं के पुत्र इंद्र विद्यावाचस्पति हिंदी पत्रकारिता के एक जाज्वल्यमान नक्षत्र थे।
सद्धर्म प्रचारक (1911), विजय (1918), सत्यवादी साप्‍ताहिक (1923), नवराष्‍ट्र (1939) तथा जनसत्ता (1952) आदि के कुशल संपादन द्वारा उन्होंने उत्तर भारत में जन जागरण का महत्‍वपूर्ण कार्य किया।
उच्चकोटि के गंभीर विचारक के रूप में अपनी लेखनी द्वारा आर्य-धर्म तथा राष्‍ट्र धर्म का प्रचार किया।
हिंदी पत्रकारिता के जन्म के साथ ही साहित्यिक पत्रकारिता का विकास होने लगा।
प्रारंभ में पत्रों की भाषा शिथिल थी, उसमें स्थानीय पुट भी रहता था।
वर्तनी में एकरूपता नहीं थी।
व्याकरण संबंधी भूलें भी होती थीं।
हिंदी पत्र-पत्रिकाओं के प्रारंभिक संपादकों, बाल मुकुंद गुप्‍त, महावीरप्रसाद द्विवेदी, दुर्गाप्रसाद मिश्र, मदनमोहन मालवीय, बाबूराव विष्‍णु पराड़कर, अंबिका प्रसाद वाजपेयी और लक्ष्मीनारायण गर्दे ने इन कमियों को दूर करने और हिंदी गद्य को परिमार्जित करने में उल्लेखनीय योगदान दिया।
द्विवेदीजी ने साहित्यिक पत्रकारिता के लिए कुछ नियम बतए।
वह समय की पाबंदी अथवा पत्रिका के नियमित समय पर प्रकाशन को अत्यधिक महत्व देते थे।
वह पत्रिका के संचालकों को विश्‍वास में लेना, स्वतंत्रता एवं निष्‍पक्षता से विचार प्रकट करना, लेखकों को कुछ पारिश्रमिक देना, पाठकों को नई जानकारी और नई रचनाएं प्रदान करना भी आवश्यक समझते थे।
बाबूराव विष्णु पराड़कर के अनुसार ’सरस्वती’ का प्रत्येक अंक अपने आप में पूर्णता लिये होता था... उसका प्रत्येक अंक संपादक के व्यक्‍तित्व की घोषणा करता था।
बीस के दशक के तीसरे वर्ष कलकत्ता से हास्य-व्यंग्य से भरपूर ’मतवाला’ का प्रकाशन शुरू हुआ।
इसमें तभी के तत्‍कालीन हिंदी लेखकों की रचनाएं, उनके जीवन परिचय, कविताएं और समालोचना छपती थी।
हिंदी के मूर्धन्य कवि सूर्यकान्त त्रिपाठी निराला ’मतवाला’ के प्रकाशन से घनिष्‍ठ रूप से जुड़े थे।
रामानंद चटर्जी की प्रेरणा पर 1928 में माडर्न रिव्यू-प्रवासी प्रकाशन समूह ने ’विशाल भारत’ का प्रकाशन शुरू किया।
बनारसीदास चतुर्वेदी इसके संपादक थे।
इस पत्र ने अपने विद्धतापूर्ण लेखों, सटीक टिप्पणियों, उत्कृष्‍ट चित्रों के कारण अपने लिए शीघ्र ही हिंदी पत्रों में विशेष स्थान बना लिया।
हजारीप्रसाद द्विवेदी के संपादन में शांति निकेतन से 1942 में त्रैमासिक ’विश्‍व भारती’ का प्रकाशन भी हिंदी साहित्यिक पत्रों के प्रकाशन में मील का पत्थर था।
’विश्‍व भारती’ में अनेक विद्वानों के शोधपरक और चिंतन प्रधान निबंध प्रकाशित हुए।
महात्मा गांधी ने ’विश्‍व भारती’ के प्रकाशन को साहसिक प्रयास कहा था।
साप्‍ताहिक ’धर्मयुग’ और ’हिन्दुस्तान’ के प्रकाशन ने हिंदी पत्रकारिता के बड़े अभाव की पूर्ति की थी।
’धर्मयुग’ के पहले संपदक जोशी बंधु, डॉ. हेमचंद्र जोशी और इलाचंद्र जोशी थे।
उन्होंने बड़ी योग्यता से इसकी शुरुआत की।
बाद में धर्मवीर भारती ने अपने संपादन से इसकी कीर्ति में चार चांद लगाए।
’धर्मयुग’, ’सारिका’, ’पराग’ और फिर ’संडे मेल’ में कन्हैयालाल नंदन जैसे साहित्यकार और संपादक ने सामाजिक, सांस्कृतिक सरोकारों की रक्षा करने में महत्वपूर्ण योगदान दिया।
मनोहर श्याम जोशी के संपादन में ’साप्‍ताहिक हिन्दुस्तान’ ने बड़ी कीर्ति अर्जित की।
महायुद्ध के बाद देश में उद्योगों की स्थापना के लिए निगम क्षेत्र में कुछ कंपनियां गठित की गईं लेकिन उनके शेयरधारियों की संख्या हजारों में थी।
आर्थिक पत्रकारिता तभी विकसित होती है जब आर्थिक क्षेत्र में तेजी से पूंजी निवेश हो, कंपनियां अच्छा लाभांश दें और उनके शेयरों का मूल्य तेजी से बढ़े।
अनेक नई कंपनियों ने काम शुरू किया।
लोग एक आर्थिक पत्र की जरूरत महसूस करने लगे।
इस मांग को पूरा करने के लिए आर्थिक पत्रों, ’इकानामिक टाइम्स’ और ’फाइनेंशियल एक्सप्रेस’ का प्रकाशन शुरू हूआ।
इनके प्रकाशन के बीच केवल दो सप्‍ताह का अंतर था।
ये दोनों समाचार पत्र मुंबई से प्रकाशित हुए जिसे देश की आर्थिक राजधानी कहा जाता था।
जनता ने इन दोनों पत्रों का स्वागत किया।
कुछ वर्ष बाद दोनों पत्रों ने दिल्ली से भी अपने संस्करण निकालने शुरू किए।
1975 में ’बिजनेस स्टैंडर्ड’ ने कलकत्ता से प्रकाशन शुरू किया।
इसी समय ’इकॉनामिक टाइम्स’ ने कलकत्ता संस्करण शुरू किया।
इसकी देखादेखी ’फाइनेंशियल एक्सप्रेस’ ने पहले चेन्‍नई और फिर कलकत्ता से और ’इकानामिक टाइम्स’ ने अहमदाबाद से अपने संस्करण निकाले।
भारत में प्रकाशित होने वाली पहली विज्ञान पत्रिका ’एशियाटिक रिसर्च’ थी।
इसका प्रकाशन 1788 में रॉयल एशियाटिक सोसायटी ने किया था।
भारतीय भाषाओं में प्रकाशित पहली विज्ञान पत्रिका ’बांग्ला’ में 1821 में प्रकाशित ’प्रश्‍नावली’ थी।
हिंदी में विज्ञान पत्रिकाओं की शुरुआत करने का श्रेय ’आयुर्वेद महासम्मेलन पत्रिका’ को है।
इसका प्रकाशन 1913 में शुरू हुआ।
यह पत्रिका अब भी प्रकाशित हो रही है।
इस पत्रिका में आयुर्वेद संबंधी विविध लेख प्रकाशित होते थे।
’आयुर्वेद महासम्मेलन पत्रिका’ के प्रकाशन के दो वर्ष बाद 1915 में इलाहाबाद की विज्ञान परिषद ने ’विज्ञान पत्रिका’ का प्रकाशन आरंभ किया।
इस पत्रिका के प्रकाशन में प्रारंभ से अब तक इलाहाबाद विश्‍वविद्यालय के विज्ञान संकाय के सदस्य और चोटी के वैज्ञानिक सहयोग देते रहते हैं।
आम जनता के लिए सरल और सुबोध भाषा-शैली में लिखी पत्रिकाएं ही उपयोगी हो सकती हैं।
हिंदी में इस तरह की अनेक साप्‍ताहिक, पाक्षिक और मासिक पत्रिकाएं निकलती हैं।
इनमें ’विज्ञान प्रगति’ और ’आविष्कार’ प्रमुख हैं।
’विज्ञान प्रगति’ की लगभग एक लाख प्रतियां प्रकाशित की जाती हैं।
इन दोनों पत्रिकाओं की साज-सज्जा, मुद्रण उच्‍च स्तर का है।
अधिकांश हिंदी दैनिक और पत्र-पत्रिकाएं समय-समय पर विज्ञान विषयक सामग्री प्रकाशित करती हैं।
हिंदी के कुछ पत्र विज्ञान, कृषि, पशुपालन, पर्यावरण और वानिकी पर नियमित स्तंभ भी प्रकाशित करते हैं।
अनेक हिंदी दैनिक पत्र अपने रविवारीय परिशिष्‍ट में विज्ञान विषय पर रोचक सामग्री देते हैं।
इस दिशा में ’नवभारत टाइम्स’ और ’हिन्दुस्तान’ ने उल्लेखनीय कार्य किया है।
क्रिकेट मैच का आंखों देखा हाल सुनाने में हिंदी खेल समीक्षकों के सामने अनुवाद, शब्दावली और मुहावरों आदि की अनेक समस्याएं आईं।
लेकिन उन्होंने परिक्षण और ’गलती करो और उससे सीखो’ विधि का प्रयोग करते हुए उन कठिनाइयों पर विजय हासिल की।
अब तो हिंदी में न केवल क्रिकेट का, बल्कि लगभग सभी खेलों का इतना अच्छा हाल सुनाते हैं कि कुछ खेल पत्रकार उसे सुनकर खेल की रिपोर्टिंग कर देते हैं।
हिंदी में खेल संबंधी कुछ पत्रिकाएं निकलीं।
लेकिन उन सभी का प्रकाशन कुछ समय बाद बंद हो गया।
इनमें ’खेल भारती’ का नाम उल्लेखनीय है।
’खेल भारती’ के अलावा कुछ समय तक ’स्पोर्टस वीक’ ने ’खेल युग’ का भी प्रकाशन किया।
’क्रिकेट सम्राट’ नामक पत्रिका भी कुछ समय अच्छी चली।
इस समय ’खेल खिलाड़ी’ के अलावा हिंदी में शायद ही कोई अन्य खेल पत्रिका निकलती हो।
महिलाओं में जागृति लाने और उन्हें स्वतंत्रता संग्राम में शामिल करने का श्रेय गांधीजी को है।
गांधीजी पहले नेता थे जो स्‍त्रियों और पुरुषों के बीच किसी किस्म का भेदभाव या अंतर स्वीकार करने को तैयार नहीं थे।
उन्होंने सभी स्‍त्री-पुरुषों से स्वतंत्रता संग्राम और रचनात्मक कार्यक्रमों में शामिल होने की अपील की।
पत्रकार व्यवसाय में महिलाओं के आगमन की घोषणा करने वाली और सामाजिक चेतना फैलाने वाली हिंदी की पहली पत्रिका ’बाल बोधनी’ थी।
इसका प्रकाशन भारतेंदु हरिश्‍चंद्र ने पहली जनवरी 1874 को किया था।
इसके प्रथम अंक के प्रथम पृष्‍ठ पर यह निवेदन प्रकाशित हुआ था, मेरी प्यारी बहनो, मैं तुम्हारी नई बहन ’बाल बोधनी’ आज तुम लोगों से मिलने आई हूं और मेरी यह इच्छा है कि तुम लोगों से हर महीने एक बार मिलूं।
बीसवीं शताब्दी के दूसरे दशक के शुरू में सुदर्शनाचार्य ने इलाहाबाद से ’गृहलक्ष्मी’ पत्रिका का प्रकाशन किया।
इसी वर्ष वाराणसी से बाबूराव विष्‍णु पराड़कर तथा शांतिप्रिय द्विवेदी के संपादन में महिलोपयोगी पत्रिका ’कमला’ का प्रकाशन शुरू हुआ।
यह अपने समय की सर्वोत्तम महिलोपयोगी पत्रिका थी।
इसी समय गोविंद शास्‍त्री दुगवेकर ने वाराणसी से ’गृहस्‍थ’ पत्रिका का प्रकाशन शुरू किया।
स्वतंत्रता के बाद महिलाओं की पत्रिकाओं का और विकास हुआ।
बेनेट कोलमैन कंपनी (टाइम्स ऑफ इंडिया) समूह ने अंग्रेजी में ’फैमिना’ निकालकर इसकी शुरुआत की।
पिछले चार दशकों के दौरान ’फैमिना’ की तर्ज पर हिंदी में ’वामा’ निकालने का भी प्रयास किया गया किंतु वह सफल नहीं हुआ।
’फैमिना’ की तर्ज पर अंग्रेजी में ’सेवा’ भी निकलती है।
अंग्रेजी की महिला पत्रिकाओं की शैली पर इलाहाबाद के मित्र प्रकाशन ने ’मनोरमा’ का प्रकाशन शुरू किया।
इसी प्रकार दिल्ली प्रेस ने ’गृहशोभा’ का प्रकाशन शुरू किया।
इधर पारिवारिक झगड़े के कारण ’मनोरमा’ का प्रकाशन बंद है।
इधर हेमामालिनी के संपादन में ’मेरी सहेली’ का प्रकाशन शुरू हुआ है।
अनेक महिला संगठन अपनी पत्रिका निकालते हैं।
मधु किश्‍वर के संपादन में ’मानुषी’ निकल रही है।
भोपाल से ’अनुसुइया’ पत्रिका का प्रकाशन हो रहा है।
महिला दक्षता समिति ’जननी’ नाम से एक पत्रिका निकालती है।
उषा राय ने महिलाओं की समस्याओं और शिक्षा, स्वास्थ्य और पर्यावरण से जुड़े विषयों पर बड़े अच्छे ढंग से प्रकाश डाला है।
शहनाज अंकलेसरिया रक्षा संबंधी मामलों की विशेषज्ञ हैं।
तवलीन सिंह समकालीन राजनीति की उत्कृष्‍ट समीक्षा करती हैं।
मृणाल पांडे विभिन्न पत्र-पत्रिकाओं की संपादक के रूप में नारी समस्याओं, स्‍त्री-पुरुष असमानता और महिलाओं के पिछड़ेपन पर हिंदी और अंग्रेजी में समान रूप से लिखती रही हैं।
कूमी कपूर ’इंडियन एक्सप्रेस’ की स्थानीय संपादक हैं।
एनडीटीवी की बरखा दत्त ने तो जोखिम भरी जगहों में जाकर यह सिद्ध कर दिया है कि अब महिलाएं किसी क्षेत्र में पीछे नहीं हैं।
हिंदी फिल्म पत्रिका की शुरुआत विचित्र तरीके से हुई।
शुरू में प्रत्येक फिल्म के बारे में दो-चार पृष्‍ठों की एक पुस्तिका प्रकाशित की जाती थी।
इसमें फिल्म के अभिनेता-अभिनेत्रियों के नामों के सहित फिल्म की कथा का सार और फिल्म के सभी गाने होते थे।
फिल्म संबंधी इस कौतूहल और भूख ने दिल्ली में फिल्म पत्रकारिता को जन्म दिया।
दिल्ली से 1932 में लेखराम के संपादन में साप्‍ताहिक ’रंगभूमि’ का प्रकाशन शुरू हुआ।
इसका मूल्य दो पैसा था।
हिंदी की पहली फिल्म पत्रिका कौन सी थी।
इस विषय पर विवाद है।
रामचंद्र तिवारी के अनुसार हिंदी की पहली फिल्म पत्रिका ’नव चित्रपट’ थी, जबकि राजकुमार जैन के मतानुसार हिंदी की पहली फिल्म पत्रिका 1931 में इंदौर से प्रकाशित ’मंच’ थी।
इस दौरान अंग्रेजी में अनेक फिल्म पत्रिकाएं निकलीं।
इनमें ’फिल्म इंडिया’, ’टाकी हेराल्ड’, ’रूपवाणी’, ’दीपाली’ और ’स्क्रीन वर्ल्ड’ के नाम उल्लेखनीय हैं।
बाबूराव पटेल ने ’फिल्म इंडिया’ के प्रकाशन के साथ फिल्म पत्रिका में एक नए अध्याय की शुरुआत की।
इस बीच द्वितीय विश्‍व युद्ध के कारण फिल्में सैनिकों के मनोरंजन का मुख्य साधन बनीं।
इससे फिल्म उद्योग की आर्थिक स्थिति मजबूत हुई और अनेक नए सिनेमाघर खोले गए।
युद्ध काल के दौरान ’रसभरी’ , ’चित्रप्रकाश’, ’कौमुदी’ सहित अनेक फिल्मी पत्रिकाएं प्रकाशित हुईं किंतु जितनी तेजी के साथ इनका प्रकाशन शुरू हुआ उतनी ही तेजी से ये लुप्‍त भी हो गई।
स्वतंत्रता के बाद ’युगछाया’,’फिल्म चित्र’ और ’चित्रलेखा’ का प्रकाशन शुरू किया गया।
1948 में कहानीकार, स्तंभ लेखक और फिल्म निर्देशक ख्वाजा अहमद अब्बास ने मुंबई से एक बड़ी अच्छी साहित्यिक फिल्मी पत्रिका ’सरगम’ का प्रकाशन शुरू किया।
इस समय हिंदी में अनेक फिल्म पत्रिकाएं निकलती हैं।
’स्टारडस्‍ट’ का हिंदी संस्करण लोकप्रिय रहा है।
जबकि ’फिल्मफेयर’ की सहयोगी ’माधुरी’ बंद हो गई।
’फिल्मफेयर’ अच्छा मुनाफा कमाकर दे रही है।
’स्क्रीन’ में भी फिल्मों के व्यावसायिक-व्यापारिक पक्ष पर अधिक सामग्री दी जाती है।
अच्छी फिल्म पत्रिकाओं के अभाव को आंशिक रूप से दैनिक समाचार पत्र पूरा करते हैं।
हर समाचार पत्र सप्‍ताह में कम से कम दो पृष्‍ठ फिल्म और टीवी को देता है।
हिंदी में बच्‍चों की पहली पत्रिका 1882 में ’बाल दर्पण’ प्रकाशित हुई।
यह अधिक समय तक नहीं चली।
1902 में इलाहाबाद से ’आर्य बालहितैषी’ का प्रकाशन शुरू हुआ।
वास्तव में हिंदी बाल पत्रकारिता का प्रारंभ 1917 में इलाहाबाद से ’बाल सखा’ के प्रकाशन से शुरू हुआ।
इसका प्रकाशन इंडियन प्रेस से होता था।
इससे पहले संपादक बद्रीनाथ भट्ट थे।
’बाल सखा’ का प्रकाशन 53 वर्षों तक हुआ।
बच्‍चों की कई पीढ़ियां ’बाल सखा’ की अभिन्न मित्र रहीं।
तथापि इसकी प्रसार संख्या कभी दस हजार से ऊपर नहीं गई।
स्वतंत्रता के बाद अनेक बाल-पत्रिकाओं का प्रकाशन शुरू हुआ।
इनमें ’पराग’, ’नंदन’, ’चंपक’, ’बाल भारती’ और ’चंदा मामा’ प्रमुख हैं।
’पराग’ का प्रकाशन टाइम्स ऑफ इंडिया समूह ने 1958 में शुरू किया था।
किसी समय यह बच्‍चों की सर्वोत्तम पत्रिका मानी जाती थी।
’नंदन’ का प्रकाशन हिन्दुस्तान टाइम्स समूह ने 1964 में शुरू किया और अब तक चल रहा है।
पत्रकार व्यवसाय में जबरदस्त प्रतियोगिता है।
सभी समाचार पत्र समाचार एजेंसियों से खबरें लेते हैं और ये खबरें सभी समाचार पत्रों में लगभग उसी रूप से छपती हैं।
इस एकरूपता को दूर करने के लिए कुछ समाचार पत्र ऐसी खबरें छापने का प्रयास करते हैं जो अन्य अखबारों में न छप रही हों।
यह कार्य दो तरीके से किया जाता है।
पहला, सरकारी विज्ञप्‍तियों, सूचनाओं, वार्षिक रिपोर्टों, लेखा रिपोर्टों की तह में जाकर कुछ ऐसी खबरें निकालना जिसकी ओर किसी का ध्यान न गया हो।
इस तरह की खबरों का एक उदाहरण भारत के महानियंत्रक और लेखा परीक्षक की रिपोर्ट में कारगिल के शहीदों के पार्थिव शरीर को ले जाने के लिए अत्यधिक मूल्य पर धातु के ताबूतों की खरीद का समाचार था।
इस खबर में यह सिद्ध करने का प्रयास किया गया था कि धातु के ताबूतों की खरीद में जबरदस्त घपला-घोटाला हुआ है।
कुछ समय के लिए यह खबर सभी समाचार पत्रों पर छाई रही।
किसी ने यह जानने का प्रयास नहीं किया कि जिस तारीख को ताबूत खरीदे गए तब वे क्या कहीं कम मूल्य पर उपलब्ध थे।
भारत में भी अनेक पत्रकारों ने घपले-घोटालों को उजागर किया।
भारतीय पत्रकार चित्रा सुब्रह्मण्यम ने प्रमाण जुटा कर सिद्ध किया कि बोफोर्स तोप सौदे में रिश्‍वत दी गई है।
अभी हाल ही में ’तहलका’ ने रक्षा सौदों में फैले भ्रष्‍टाचार को सबके सामने रख दिया।
’तहलका’ ने अपनी जांच के दौरान छिपे कैमरों का उपयोग किया, लोगों को आकर्षक उपहार, शराब और धन देकर भ्रष्‍टाचार को प्रकट किया।
’तहलका’ ने भारत में पत्रकारिता का नया अध्याय खोला, लेकिन उसका अखबार उतना सफल नहीं हो पाया।
अरुण शौरी का कहना है कि पत्रकारों को कभी-कभी उन बातों को उजागर करने के लिए परंपरा से हटकर काम करना पड़ता है, असामान्य तरीके अपनाने पड़ते हैं।
उनकी राय में भ्रष्‍टाचार को सामने लाने के लिए सभी साधन और तरीके उचित हैं।
अस्सी के दशक के शुरू में कर्नाटक के मुख्य मंत्री गुंडू राव ने श्रीमती इंदिरा गांधी के मंत्रियों के संबंध में कुछ बड़बोलेपन की बात कह दी।
शौरी ने उसे छाप दिया।
इसी तरह उन्होंने चौधरी देवीलाल की कही हुई बातों को ’इंडियन एक्सप्रेस’ में शब्दश: छाप दिया।
शौरी के अनुसार ’तहलका टेप’ में अपनाए गए तरीकों में कुछ अनुचित नहीं है।
असाधारण स्थिति में असाधारण उपाय करने होते हैं।
जहां तक भ्रष्‍टाचार को सामने लाने के लिए ’लीक’ से हटकर काम करने का सवाल है, अधिकांश लोगों का मानना है कि ’तहलका डॉटकॉम’ ने देश की सेवा की है जबकि कुछ लोग उसके द्वारा अपनाए गए तरीकों को लेकर परेशान हैं।
हर संपादक अपने पत्र की प्रसार संख्या बढ़ाने के लिए लेखों की ऐसी श्रृंखला प्रकाशित करना चाहता है जो लोगों की नजरों में चढ़ जाए।
सामान्यत: संपादक पत्र का संपादकीय स्वयं लिखते हैं।
संपादकीय पत्र की नीति को स्पष्‍ट करता है।
कुछ संपादक अपने सहायक संपादकों को दिशा-निर्देश देकर उनसे संपादकीय लिखाते हैं।
हर संपादक प्रतिदिन अपने सहायकों के साथ बैठक करता है।
इस बैठक में पिछले दिन के पत्र की समीक्षा की जाती है और अगले दिन के पत्र में क्या दिया जाएगा, इसकी योजना बनाई जाती है।
बैठक में संपादक अक्सर मुख्य समाचार कहां पर कैसे प्रकाशित किया जाएगा, इसका निर्धारण भी करता है।
आमतौर पर यह कार्य समाचार संपादक करते हैं।
छोटे समाचार पत्र में तो संपादक सबको जानता है।
बड़े में यह संभव नहीं है कि वह सबको जाने।
बड़े समाचार पत्र में संपादक अपने कुछ अधिकार अपने सहयोगियों को दे देता है।
बड़े पत्र में अधिकांश कार्य बैठकों के जरिए किया जाता है।
प्रत्येक समाचार पत्र में संपादक के बाद संयुक्‍त संपादक या सहायक संपादक होते हैं।
संपादक के छुट्टी जाने पर यही संपादक की ओर से सब काम निपटाते हैं।
हर समाचार पत्र में एक या दो समाचार संपादक होते हैं।
सामान्यत: एक समाचार संपादक दिन के लिए और एक रात के लिए होता है।
समाचार संपादक कौन सी खबरें जाएगी, इसका निर्धारण करते हैं।
रात्रि का समाचार संपादक नगर संस्करण के समाचार पत्र को अंतिम रूप देता है।
कभी-कभी उसे पहले पन्ने की खबरों में आमूल परिवर्तन करना पड़ता है।
कभी-कभी ऐसे अवसर भी आते हैं, जब पूरा छपा पन्ना बदलना पड़ता है।
आमतौर पर सहायक संपादक या मुख्य उप संपादक इन कामों को भी देखते हैं।
समाचार पत्र में कितने ही सहायक संपादक, फीचर लेखक और उप संपादक क्यों न हो, पत्र की पूरी जिम्मेदारी संपादक की होती है।
संपादक का काम बड़ा जोखिम भरा है।
इनमें सबसे प्रमुख है मानहानि का मुकदमा।
सभी समाचार पत्रों के कानूनी सलाहकार होते हैं।
ये समाचार पत्र को विवादास्पद विषयों में सलाह देते हैं।
मानहानि के दायरे में आने वाली खबरें भी प्रकाशित की जा सकती हैं, बशर्ते कि वे सच हों, उनका प्रकाशन जनहित में हो और उनका प्रकाशन दुर्भावना से न किया गया है।
वकील का काम यह बताना नहीं है कि क्या प्रकाशित किया जाए और क्या नहीं?
उसका काम केवल कानूनी स्थिति स्पष्‍ट करना है।
मानहानि के अलावा, अभियुक्‍त को दोषी ठहराना अदालत की अवमानना है।
मान लीजिए एक व्यक्‍ति को हत्या के अपराध में गिरफ्‍तार किया जाता है।
अब अगर अखबार में खबर छपती है कि हत्यारा पकड़ा गया तो यह अदालत की अवमानना है।
पकड़ा गया व्यक्‍ति, जब तक उसका दोष सिद्ध नहीं हो जाता, अभियुक्‍त है यानी उस पर अपराध करने का आरोप है।
आरोप अदालत में प्रमाणित होना है, अत: ऐसे व्यक्‍ति को हत्यारा कहना किसी दृष्‍टि से उचित नहीं है।
संसद के समाचार भी बहुत सावधानी के साथ प्रकाशित किए जाने चाहिए।
संसद सदस्यों को अपने अधिकारों और विशेषाधिकारों की रक्षा करने के लिए न्यायालय के समान अधिकार हैं।
इस संबंध में एक कठिनाई या समस्या यह है कि संसद सदस्यों के अधिकारों को अभी तक संहिताबद्ध नहीं किया गया है।
संपादक को इस बात का भी ध्यान रखना पड़ता है कि उसके पत्र के विरुद्ध प्रेस परिषद में शिकायत न कर दी जाए।
प्रेस परिषद को जुर्माना करने और जेल भेजने का अधिकार तो नहीं है, लेकिन उसे संबंधित समाचार पत्र की निंदा करने का अवश्य अधिकार है।
प्रेस परिषद सांप्रदायिक लेखन, निराधार समाचार प्रकाशित करने, जातीय भेदभाव फैलाने, स्‍त्रियो के विरुद्ध भेदभाव करने के लिए समाचार पत्रों के विरुद्ध कार्रवाई कर सकती है।
पत्रकारिता पाठक को बताती है कि उसके आस-पास इर्द-गिर्द क्या हो रहा है।
पत्रकारिता एक उद्योग है, एक व्यवसाय है और इसी के साथ-साथ वह एक मिशन भी है।
अन्य उद्योगों की तरह पत्रकारिता उद्योग भी लाभ कमाने का प्रयास करता है लेकिन अन्य उद्योगों की तरह उसका एकमात्र उद्देश्य लाभ कमाना नहीं है।
पत्रकारिता के दो प्रमुख उद्देश्य हैं।
पहला, सूचना देना यानी घटना की रिपोर्ट करना और दूसरा, खबर पर व्याख्या पेश करना और खबर पर आधारित राय बनाना।
फीचर किसी भी सामयिक विषय पर लिखा जाता है।
मोटे तौर पर लेख, रूपक और फीचर में कोई अंतर नहीं है।
समाचार पत्रों में प्रकाशित लेख, रूपक और फीचर आमतौर पर सामयिक होते हैं।
सरल सुबोध शैली में लिखे जाते हैं और जनता को खबरों के निहितार्थों के बारे में समझाते हैं।
तथापि इनमें सूक्ष्म अंतर होता है।
लेख अपेक्षाकृत गंभीर विषय पर लिखे जाते हैं।
फीचर पत्रकारिता के क्षेत्र में एक नई विधा है।
इसका तेजी से विकास हो रहा है।
पिछले कुछ वर्षों के दौरान इस विधा ने नई बुलंदियां प्राप्‍त की हैं।
फीचर को भारतीय पत्रकारिता में विशिष्‍ट स्थान दिलाने का श्रेय ’संडे’, ’इंडिया टुडे’ और ’आउटलुक’ पत्रिकाओं को है।
इन्होंने सार्वजनिक महत्व के अनेक विषयों पर फीचर प्रकाशित करके संबंधित विषय पर जनता का ध्यान आकृष्‍ट करने के साथ सरकार को कार्रवाई करने पर मजबूर किया।
लेख और फीचर में अनेक समानताएं हैं।
दोनों सूचना को अधिक स्पष्‍ट करने, घटनाओ की समीक्षा करने और उन पर राय प्रकट करने के लिए लिखे जाते हैं।
दोनों जनमत बनाने का कार्य करते हैं।
लेख कभी फीचर के लक्षण ग्रहण कर लेता है।
कभी फीचर लेख-सा लगने लगता है।
फीचर कई किस्म के होते हैं, जैसे उन समस्याओं से जुड़े, व्यक्‍तित्व संबंधी, पौराणिक, कुतूहलवर्धक, चित्रमय, मनोरंजक, साहसिक अभियान संबंधी, और यह व्यंग्यमय फीचर मनोरंजन के साथ सूचना प्रदान करता है।
पाठकों की जिज्ञासा को जगाता है तथा उन्हें और अधिक पढ़ने की प्रेरणा देता है।
फीचर लिखने के लिए लेखक के पास असीम अनुभव, भाषा पर पूर्ण अधिकार के साथ ज्ञान का पिटारा होना आवश्यक है।
फीचर का मुख्य उद्देश्य पाठक को जटिल से जटिल विषय से संबंधित जानकारी सरल से सरल भाषा में अत्यंत दिलचस्प ढंग से देना है।
कभी-कभी फीचर लिखते समय उसमें नाटकीय पुट दिया जाता है तो कभी मनोरंजक घटना से फीचर की शुरुआत की जाती है।
अधिकांशत: फीचर लिखने में लघु कथा की शैली का प्रयोग किया जाता है।
कभी-कभी किसी आकर्षक उद्धरण से फीचर शुरू किया जाता है।
फीचर की विशेषता उसका लचीलापन, सरलता, सुबोधता और आकर्षक भाषा एवं चित्रावली है।
फीचर का महत्व इस बात में है कि वह कभी भी किसी भी अवसर पर प्रकाशित किया जा सकता है।
अवसर नहीं, फीचर का अपना स्वरूप उसे महत्व प्रदान करता है।
तथापि, कुछ विशेष अवसरों पर भी फीचर किए जा सकते हैं।
विश्‍व की पहली समाचार एजेंसी की स्थापना 1835 में चार्ल्स हवास ने फ्रांस में की थी।
1845 में कुछ अमेरिकी समाचार पत्रों ने मेक्सिको युद्ध के समाचार प्राप्‍त करने के लिए एक संगठन बनाया।
यह अनुभव किया गया कि यह कार्य अकेले करना किसी समाचार पत्र के बस का नहीं है।
इस प्रतियोगिता को टालने के लिए 1865 में इन एजेंसियों ने मिलकर काम करने का एक समझौता कर लिया।
1872 में अमेरिकी समाचार एजेंसी न्यूयॉर्क एसोसिएटेड प्रेस भी इस समझौते में शामिल हो गई।
इन चार एजेंसियों ने विश्‍व को चार भागों में बांट लिया।
हवास एजेंसी का फ्रांस, इटली, स्पेन, पुर्तगाल, स्विट्जरलैंड तथा मध्य एवं दक्षिण अमेरिका दिए गए।
रायटर को ग्रेट ब्रिटेन और समूचा ब्रिटिश साम्राज्य दे दिया गया।
रायटर और हवास को कुछ क्षेत्र संयुक्‍त रूप से दिए गए।
ब्रिटिश समाचार एजेंसी रायटर 1858 में अस्तित्व में आई।
अस्तित्व में आने के कुछ ही समय बाद यह भारत में समाचार देने वाली मुख्य एजेंसी बन गई।
1860 में ’बाम्बे टाइम्स’ ने डाक से रायटर के समाचार प्राप्‍त करना शुरू कर दिया था।
पहला भारतीय समाचार पत्र जिसने रायटर की तार सेवा लेनी शुरू की ’बंगाली’ था।
यह बात सन् 1900 की है।
अत: देशवासियों को नियमित प्रामाणिक और सही समाचार देने के लिए 1910 में एसोसिएटेड प्रेस ऑफ इंडिया की स्थापना की गई।
यह समाचार एजेंसी शुरू करने का संपूर्ण श्रेय अनुभवी और वरिष्‍ठ पत्रकार के.सी. राय को जाता है।
रायटर ने एक नई कंपनी ईस्टर्न न्यूज एजेंसी बनाकर 1915 में इस पर अधिकार कर लिया।
एसोसिएटेड प्रेस ऑफ इंडिया का यह प्रबंध अनेक राष्‍ट्रवादियों को पंसद नहीं आया।
उनका दृढ़ मत था कि ब्रिटिश प्रभुत्व में काम करने वाली इस प्रकार की एजेंसी भारतीयों की इच्छाओं, आकांक्षाओं को कभी प्रकट नहीं कर सकती।
इसी वर्ष पहली सितंबर को कलकत्ता के कुछ अखबारों के संयुक्‍त प्रयास से एक नई एजेंसी यूनाइटेड प्रेस ऑफ इंडिया (यू.पी.आई.) की स्थापना की गई।
एसोसिएटेड प्रेस ऑफ इंडिया की कड़ी प्रतियोगिता के बावजूद इस एजेंसी ने विश्‍व की अनेक समाचार एजेंसियों के साथ सहयोग-समझौते किए।
स्वतंत्रता प्राप्‍ति के समय रायटर समाचार एजेंसी और उसकी सहायक एसोसिएटेड प्रेस ऑफ इंडिया समाचार एजेंसी का देश में समाचारों के वितरण पर वर्चस्व था।
विदेशी समाचारों पर रायटर का एकाधिकार था।
प्रेस ट्रस्ट का गठन समाचार ट्रस्ट के रूप में किया गया।
सभी समाचार पत्रों ने इसके शेयर खरीदे।
समाचार पत्र ही इसकी सेवा के ग्राहक भी थे।
इस प्रकार इसे निजी प्रभुत्व और विदेशी प्रभाव से मुक्‍त रखा गया।
यू.पी.आई. को बढ़ावा दिया गया।
लेकिन यू.पी.आई. का खर्च अधिक और आय कम थी।
स्वतंत्रता के बाद देश में भारतीय भाषाओं की पहली समाचार सेवा शुरू करने का प्रयास किया गया।
दिसंबर 1948 में हिन्दुस्तान समाचार के गठन के साथ यह उद्देश्य पूरा हो गया।
इसकी स्थापना एक प्राइवेट लिमिटेड कंपनी के रूप में की गई थी।
1957 में इसे एक सहकारी समिति का रूप दे दिया गया।
यह एजेंसी हिंदी के अलावा नौ भारतीय भाषाओं में समाचार देती थी।
यू.पी.आई. की समाप्‍ति के बाद रामनाथ गोयनका के प्रयासों से 1959 में इंडियन न्यूज सर्विस, एक नई समाचार सेवा शुरू की गई।
इसने 1961 में काम शुरू किया लेकिन कुछ ही महीनों बाद इसने अपना काम समेट लिया।
1959 में ही एक और समाचार एजेंसी शुरू करने का प्रयास किया गया।
इस कार्य में पश्‍चिम बंगाल के तत्कालीन मुख्यमंत्री डॉ. विधान चंद्र राय ने भी गहरी रुचि ली।
अक्‍टूबर 1966 में एक और भाषायी समाचार एजेंसी, समाचार भारती की स्थापना पब्लिक लिमिटेड कंपनी के रूप में की गई।
सात राज्य सरकारों ने भी इसके शेयर खरीदे।
समाचार भारती 14 कार्यालयों और 17 दूरमुद्रक केंद्रों के जरिए प्रतिदिन लगभग 30 हजार शब्दों के समाचार जारी करती थी।
आपातकाल के दौरान समाचार के प्रचार-प्रसार पर अधिक नियंत्रण लागू करने के लिए सरकार ने देश की दो प्रमुख अंग्रेजी समाचार एजेंसियों पी.टी.आई. और यू.एन.आई. और हिंदी के हिंदुस्थान समाचार और समाचार भारती को मिलाकर एक नई समाचार एजेंसी ’समाचार’ का गठन कराया।
इस प्रकार सभी अंतर्राष्‍ट्रीय और आंतरिक समाचारों पर एक ही समाचार एजेंसी का नियंत्रण हो गया।
आपातकाल के बाद जब 1977 में जनता सरकार सत्ता में आई तो उसने ’समाचार’ का विघटन करके पूर्व स्थिति बहाल कर दी।
इस बीच यू.एन.आई. ने मई 1982 में अपनी हिंदी सेवा यूनीवार्ता शुरू की।
शीघ्र ही 200 समाचार पत्र इसकी सेवा लेने लगे।
आरंभ से ही यूनीवार्ता का ध्येय रहा है: सच्ची खबरें, जल्दी खबरें और आपकी भाषा में खबरें।
वार्ता अपनी सेवा में प्रादेशिक, राष्‍ट्रीय, अंतर्राष्‍ट्रीय, अर्थ-वाणिज्य, खेलकूद सभी तरह की खबरें देती हैं।
यूनिवार्ता इस समय हिंदी की अग्रणी समाचार एजेंसी है।
यूनिवार्ता के जन्म के कुछ वर्ष बाद पी.टी.आई. ने भी 1986 में अपनी हिंदी सेवा ’भाषा’ नाम से शुरू की।
’भाषा’ के पहले संपादक वेद प्रताप वैदिक थे।
दुनिया के विभिन्न प्रजातांत्रिक देशों में राजनीतिज्ञों और पत्रकारों के बीच गहरे रिश्‍ते रहे हैं।
राजनीतिक दलों तथा राजनीतिज्ञों के अपने अखबार भी रहे हैं।
ब्रिटेन के ’हाउस ऑफ कॉमन्स’ में करीब डेढ़ सौ साल पहले छह अखबारों के मालिक सांसद बन गए थे।
फिर यह संख्या दुगुनी हो गई।
जनता ने भी 30-40 पत्रकारों को चुनकर संसद में भेजा।
1959 के बाद ब्रिटिश संसद के हर चुनाव में 100 से अधिक उम्मीदवार पत्रकार रहे हैं।
भारत में राजनीतिज्ञों और पत्रकारों के बीच रिश्‍तों की कोई संहिता आज तक नहीं बन पाई।
स्वतंत्रता प्राप्‍ति से पहले और बाद के प्रारंभिक वर्षों में कई नेताओं ने आजादी की अलख जगाने के लिए अखबार निकाले।
अखबारों की व्यावसायिकता बढ़ने लगी और उसी नजरिए से रिश्‍ते बनते-बिगड़ते रहे।
कभी राजनीतिज्ञ संपादक का पद पा गए तो कभी अच्छे पत्रकार राजनीतिज्ञ बन गए।
कुछ लोग इस चक्‍कर में मालिकों और मंत्रियों के बीच कड़ी मात्र बनकर रह गए।
चतुर अखबार मालिकों ने ऐसे पत्रकारों का लाभ उठाया, लेकिन राजनीतिक नक्‍शा बदलने पर उन्हें मक्खी की तरह निकाल फेंकने में देरी नहीं की।
कांग्रेस के बाद सत्ता में आने वाली प्रमुख पार्टी भारतीय जनता पार्टी के नेताओं ने भी प्रतिबद्ध पत्रकारिता को महत्वपूर्ण माना।
राष्‍ट्रवाद के नाम पर अपने पसंदीदा पत्रकारों और अखबारों को सर्वाधिक प्रश्रय दिया गया।
इस बात की कोशिश होती रही है कि सत्ता की तीखी आलोचना करने वालों को विरोधी नेताओं की तरह यथासंभव दूर रखा जाए।
राजनीतिज्ञों में सबसे बड़ी बीमारी यह रही है कि वह अपनी हर आलोचना के पीछे षड्‍यंत्र की बू महसूस करने लगते हैं।
कांग्रेसी राज में जैसे हर छोटी-बड़ी घटना के लिए सीआईए का हौआ खड़ा कर दिया जाता था, उसी तरह गैर कांग्रेसी राज में धर्मनिरपेक्षता के आदर्शों की बात करने वालों को अपराधी की तरह चित्रित किया जाने लगा।
कुछ नेता अपने गलत काम की आलोचना को तत्काल पूंजीवादी प्रेस के षड्‍यंत्र की संज्ञा देने लगते हैं।
कोई भी राजनीतिक दल यह दावा नहीं कर सकता कि उसने विभाजक तत्‍वों को भुनाने का प्रयास नहीं किया।
पत्रकारिता में भी उसी प्रकार के विभाजक तत्वों को बढ़ावा दिया गया।
एक तरह से पत्रकारिता तात्कालिक राजनीति से जुड़ गई।
अत: तात्कालिक राजनीति में जो विभाजक शक्तियां सतह पर आईं, वे पत्रकारिता में भी अंदर तक घुस गईं।
इसलिए पत्रकारिता से यह अपेक्षा करना कि जो विभाजक तत्व राजनीति में काम कर रहे हैं उन पर वह काबू पा लेगी, यह संभव नहीं है।
अखबारों का दुरुपयोग करने के लिए कुछ राज्यों में एक नया आपराधिक सिलसिला शुरू हुआ है।
पिछले कुछ चुनावों के दौरान कुछ अखबारों ने चुनावी समाचार छापने के लिए राजनीतिक दलों से मोटी रकम ले ली।
हर उम्मीदवार को मिलने वाली धनराशि के अनुपात में खबरों का प्रस्तुतीकरण हुआ।
इसके नीचे कहीं यह स्पष्‍ट भी नहीं किया गया कि यह प्रायोजित समाचार हैं।
उत्तर प्रदेश, बिहार और तमिलनाडु के राजनेताओं की तरह ब्रिटेन के सांसदों का एक बड़ा वर्ग यह चाहता है कि अखबारों की नियंत्रण-रेखा अधिक कड़ी होनी चाहिए।
भारतीय राजनेता ’हल्ला बोल’ की हद तक अखबारों को काबू में करने से नहीं हिचकिचाते।
जबकि ब्रिटेन के राजनीतिज्ञ पिछले कुछ महीनों से संसद के अंदर और बाहर यह अभियान चलाए हुए हैं कि प्रेस कानूनों को अधिक सख्त किया जाए।
यों ब्रिटेन के मीडिया विशेषज्ञों का मानना है कि दुनिया के किसी भी स्वतंत्र समाज की तुलना में ब्रिटिश प्रेस पर पहले से ही सर्वाधिक वैधानिक अंकुश है।
यह बात अलग है कि अश्‍लील पत्र-पत्रिकाओं में भी ब्रिटेन सबसे आगे है।
ब्रिटेन और भारत में नेताओं की ही नहीं, हर नागरिक के मान-सम्मान की रक्षा के लिए पर्याप्‍त संवैधानिक प्रावधान हैं।
दूसरे विश्‍वयुद्ध के समय से चले आ रहे सरकारी गोपनीयता कानून भी हैं और यदि उनका कड़ाई से पालन हो तो रक्षा मंत्रालय की बात दूर रही, तहसीलदार के दफ्‍तर में रखी किसी लाल फाइल में उपलब्ध सामान्य प्रशासनिक जानकारी को छापना भी गुनाह माना जा सकता है।
अदालतों की सुनवाई में वर्षों निकल जाते हैं।
फिर भी दंड के समुचित प्रावधान हैं।
समस्या यह है कि दुनिया के राजनीतिज्ञ कानून बनाने की चिंता भले करते हों, उनके अमल के अवसर पर डगमगाने लगते हैं।
उन्हें अधिकाधिक अधिकारों और सराहना की चाह रहती है।
आलोचना बर्दाशत करने को कोई तैयार नहीं होता।
भारत में लालू यादव हों या अर्जुन सिंह या लालकृष्‍ण आडवाणी अथवा जयललिता, अधिकांश अनुकूल समाचारों और टिप्पणियों को पसंद करते हैं।
कमियों की आलोचना कोई नहीं पढ़ना चाहता।
इंग्लैंड के राजपरिवार के सदस्यों पर छपने वाली खबरों को लेकर आए दिन विरोध के स्वर उठते हैं।
जर्मनी के चांसलर हेलमुट कोल ने देश में सर्वाधिक बिकने वाली पत्रिका ’द स्पीगल’ को पिछले कुछ वर्षों से इंटरव्यू देने से इनकार किया हुआ है कि पत्रिका में उनकी तीखी आलोचना छपती है।
पूर्व अमेरिकी राष्‍ट्रपति बिल क्लिंटन कुछ अखबारों और पत्रकारों से रुष्‍ट रहे हैं।
दुनिया में सर्वाधिक स्वतंत्र कहलाने वाले अमेरिकी अखबारों में राष्‍ट्रपति भवन (व्हाइट हाउस) के समाचार-संकलन के लिए तैनात संवाददाता कई बार राष्‍ट्रपति के साथ बदल जाते हैं।
इस दृष्‍टि से राजनीतिज्ञों और पत्रकारों के बीच मधुर या कड़वे संबंधों की बात बहुत अनहोनी नहीं है।
भारत में नया सिलसिला चला है- आलोचना करने वालों को कुचलने या तबाह करने का।
कुछ अर्से पहले बिहार में राष्‍ट्रीय कहे जा सकने वाले एक अंग्रेजी दैनिक के पूर्णकालिक पेशेवर (प्रोफेशनल) पत्रकार पुलिस बर्बरता के शिकार हुए।
चंपारण क्षेत्र में वामपंथियों की एक रैली का समाचार संकलित करने के लिए यह विशेष संवाददाता पटना पहुंचे थे और पुलिस ने उनकी जमकर पिटाई कर दी।
बिहार में पत्रकार के साथ ज्यादती की यह घटना पहली नहीं है।
अपराधी गिरोह की तरह पुलिस का एक बड़ा वर्ग मनमानी और ज्यादती का अभ्यस्त रहा है।
पत्रकारों की लेखनी से तिलमिलाने वाले अफसर, अपराधी और राजनीतिज्ञ अवसर मिलते ही दिमाग ठिकाने लगाने का प्रयास करते हैं।
फिर भी सुखद आश्‍चर्य की बात यह है कि बिहार, उत्तर प्रदेश या तमिलनाडु में ईमानदारी से सच लिखने वाले पत्रकारों की कमी नहीं है।
उत्तर प्रदेश में आलोचना का स्वर बंद करने के लिए उस समय सत्तारूढ़ दल के नेताओं ने ’हल्ला बोल’ का आह्वान कर दिया।
इससे प्रबंधक और पत्रकारों के साथ गरीब अखबार विक्रेता (हॉकर) तक राजनीतिक अपराधियों के अत्याचार से प्रभावित हुए।
इस रवैये की भर्त्सना हर तरफ हुई।
धनबाद में जिला प्रशासन और पुलिस द्वारा 1989 में पत्रकारों की बर्बर पिटाई और हथकड़ी लगाए जाने के बाद बिहार सरकार ने राष्‍ट्रीय स्तर के एक जांच आयोग का गठन किया था।
न्यायमूर्ति श्री सरवर अली की अध्यक्षता में गठित इस आयोग में जाने-माने संपादक श्री एस. सहाय, श्री एम.वी. देसाई और श्री शंभूनाथ झा भी शामिल थे।
आयोग ने सारी प्रशासनिक कठिनाइयों और राजनीतिक उलझनों के बावजूद 1991 में अपनी रिपोर्ट सरकार को दे दी।
लेकिन राज्य सरकार दो-तीन वर्षों तक रिपोर्ट को दबाकर बैठी रही और थोड़ा हल्ला मचाने पर एक-दो पत्रकारों को मुआवजा देने की सिफारिश पर अमल करके चुप बैठ गई।
रिपोर्ट में यह भी कहा गया कि स्वतंत्रता के पहले प्रशासन और सरकार के पास सरकारी गोपनीयता के नाम पर कड़े अंकुश थे।
अफसरों ने इस हथियार का जमकर इस्तेमाल किया।
आजादी के 47 साल बाद भी इस रवैये में विशेष परिवर्तन नहीं आया है।
अधिकारी प्रेस कॉन्फ्रेंस करने से बचते हैं और यदि करते हैं तो वहां जन-अदालत की तरह शिकवे-शिकायत होने लगती है।
फिर प्रशासन और पत्रकारों के बीच सीधे टकराव की नौबत टालने के लिए द्विपक्षीय प्रयासों की आवश्यकता है।
इस जांच आयोग ने अपनी रिपोर्ट में सिफारिश की थी कि प्रदेश और जिला स्तर पर पत्रकारों तथा अधिकारियों की समन्वय समितियां गठित की जानी चाहिए।
राज्य स्तरीय समितियों में सूचना विभाग के मंत्री, प्रदेश से प्रकाशित अखबार के तीन संपादक, पेशेवर या स्वयंसेवी संगठनों के तीन प्रतिनिधि, विभिन्न जिला समितियों से मनोनीत पांच पत्रकार, सूचना विभाग के सचिव तथा महानिदेशक शामिल रहने चाहिए।
जिला स्तर की समितियों में दो स्थानीय संपादक या संवाददाता, पुलिस अधीक्षक, जिलाधिकारी, चिकित्सा-कानून या सामाजिक संगठनों के दो प्रतिनिधि होने चाहिए।
जांच आयोग के वरिष्‍ठ सदस्य श्री महेंद्र देसाई का मानना था कि ’इस जांच आयोग का प्रतिवेदन केवल बिहार के लिए ही नहीं, अन्य राज्यों के लिए भी आदर्श बन सकता है।
दुर्भाग्य यह है कि अन्य राज्यों की बात दूर रही, बिहार में भी इसकी सिफारिशें लागू नहीं हुईं।
उत्तर प्रदेश में ’हल्ला बोल’ की स्थिति सामने आने पर एक बार फिर इस आयोग की रिपोर्ट पर विभिन्न सरकारों का ध्यान जाना चाहिए।
समय पर सही सूचना मिलने की स्थिति में जिला स्तर के संवाददाता प्रशासन का पक्ष भी ठीक से दे सकते हैं।
हिंदी इलेक्‍ट्रॉनिक मीडिया ने समाचार माध्यमों का नक्शा ही बदल दिया है।
यह विडंबना ही है कि आजकल बाहर की चीज को अपने देश पर थोपना आसान समझा जाने लगा है।
विज्ञापनदाता यही चाहता है कि एक ही संदेश, एक ही किस्म की तस्वीर अगर दुनियाभर में चल सके तो बहुत अच्छा है।
यह मीडिया का स्वभाव बन गया है।
हिंदी में कार्यक्रम बनाना सबसे आसान है।
आप तरह-तरह की फिल्मों के टुकड़े लीजिए, गाने लीजिए, लड़कियों को खड़ा कर दीजिए जो स्प्रिंग की तरह बातें कर सकें और कार्यक्रम की भूमिका बना सकें।
जिन मुद्दों का आम लोगों से सरोकार है और जिन्हें कवर करने के लिए विभिन्न क्षेत्रों में यात्रा की आवश्यकता होती है, वहां टीवी के नेटवर्क अभी सही मायने में नहीं पहुंच पा रहे हैं।
वे तभी वहां पहुंचते हैं, जब कोई बहुत ही सनसनीखेज या सेक्सी बात हो।
सामूहिक बालात्कार की घटना हो अथवा हत्याओं की, कैंमरे तुरंत वहां तैनात कर दिए जाते हैं।
गंभीर अकाल होने पर समाचारों के अंत में एक कथा चला दी जाती है, लेकिन अकाल के लिए बन रही स्थितियों पर निरंतर काम नहीं होता।
अमेरिका में तीन-चार सौ टीवी चैनल स्थापित हो गए, लेकिन अखबारों का वजूद अब भी बना हुआ है।
यही नहीं, नए अखबार भी पैदा हुए हैं।
उनकी प्रसार संख्या भी बढ़ती गई।
भारत में इलेक्‍ट्रॉनिक समाचार माध्यमों ने समाज पर जो भी असर डाला हो, भाषा के साथ सबसे अधिक अन्याय किया है।
ब्रिटेन और फ्रांस पड़ोसी हैं, लेकिन उसके बाद भी ऐसा नहीं होता कि ब्रिटेन में जो कार्यक्रम प्रसारित होते हैं उसमें फ्रेंच या जर्मन शब्दों की भरमार हो।
इसी तरह यदि फ्रांस में कोई कार्यक्रम फ्रेंच में पेश किया जाता है तो उसमें अन्य भाषाओं के शब्द नहीं मिलते हैं।
बोलचाल में भाषा के नाम पर एक ऐसी खिचड़ी भाषा का उपयोग किया जा रहा है जिसे न हिंदी वाले ठीक से समझ सकते हैं और न ही अंग्रेजी वाले।
इलेक्‍ट्रॉनिक समाचार माध्यम एक सशक्‍त माध्यम है।
जिन्हें अभी पढ़ना नहीं आता या जो अभी साक्षर भी नहीं हैं, वे भी इसके संपर्क में आते हैं।
एक समय ऐसा था कि लोग अखबारों से भाषा सीखते थे, अब भी सीखते हैं।
फिर भारत में पत्रकारिता का विकास हुआ तो हिंदी के अखबारों ने कोशिश की कि उनमें भाषा का उपयोग हो जो लोग समझें।
लेकिन समाचार माध्यमों में भाषा के साथ जिस तरह का खिलवाड़ पिछले वर्षों के दौरान देखने को मिला है, वह चिंता का विषय है।
हम एक ऐसी भाषा, एक ऐसी संस्कृति बना रहे हैं जिसका इस देश से कोई सरोकार नहीं होगा।
संस्कृतनिष्‍ठ भाषा का उपयोग इन माध्यमों से हो, इस पक्ष में तो कोई भी नहीं है।
पेशेवर पत्रकार इस बात के समर्थक हैं कि बोलचाल की भाषा का उपयोग होना चाहिए।
सरकार में जिस तरह की अनुदित ठेठ हिंदी का उपयोग होता है वह इतनी जटिल होती है कि किसी को समझ में ही नहीं आ सकती।
मक्‍के की खेती को कॉर्न की खेती बोलने का क्या लाभ है।
कई बार भाषा का उपयोग हास्यास्पद ढंग से होता है।
जैसे टूटे हुए दिल की बात करते समय ब्रोकन हार्ट से कही गई बात का उल्लेख हो।
ब्लैक चेक का इस्तेमाल कई तरह से हो सकता है, लेकिन हिंदी में इसके अर्थ का अनर्थ हो सकता है।
धारावाहिक कार्यक्रमों में फूहड़ भाषा का इस्तेमाल होने पर कोई नियंत्रण नहीं है।
अमेरिका में यदि कोई ऐसा कार्यक्रम दिखाया जाए जिससे किसी का बच्‍चा बिगड़कर स्कूल छोड़कर घर आ जाए तो उस पर लोग अदालत में चले जाएंगे और लाखों डॉलर का हर्जाना भी मांगेंगे।
जो बाहर के अच्छे शब्द हैं हम उनका उपयोग कर सकें, उन शब्दों को अपने साथ ले सकें, ले, लेकिन इसका यह मतलब कतई नहीं है कि हम पूरी तरह से अपनी भाषा को नष्‍ट कर दें और इसे इतना विकृत बना दें कि आने वाली पीढ़ी हमें कभी क्षमा न करें।
इलेक्‍ट्रॉनिक मीडिया ने हमें अपसंस्कृति दी है।
हमारे बच्‍चों को हमसे बेगाना किया है, उनको ग्लोबल बना दिया है।
इसके कारण परिवार टूट रहे हैं।
लेकिन जब पश्‍चिमी आदर्श के अनुरूप विकास होगा तो ऐसी स्थितियां निश्‍चित रूप से बनेंगी।
पहले भारतीय फिल्मों में आदर्श परिवार की कहानियां होती थीं।
इसमें अंतत: विवाह की संस्था को स्थापित आदर्श के रूप में प्रस्तुत किया जाता था।
अब भारत में प्रस्तुत होने वाले अधिकांश धारावाहिकों का मुख्य बिंदु शादियों का टूटना ही रह गया है।
एक कटु सत्य यह भी है कि भारत में नौकरशाही की भूमिका निरंतर खतरनाक होती चली गई है।
दो प्रतिशत अंग्रेजी बोलने वाला यह वर्ग लोकतंत्र से चिढ़ता है।
जन प्रतिनिधियों को यह गैर जिम्मेदार तथा अनपढ़ मानता है।
वास्तव में नौकरशाही ब्रिटिश राज की व्यवस्था बनाए रखना चाहती है।
हमारा देश वाचक परंपरा का देश रहा है।
हम लिखने पर विश्‍वास कम करते हैं, बोलने पर ज्यादा।
हमारे यहां अधिकांश महाकाव्य बोलकर लिखे गए हैं।
पश्‍चिमी देशों पर जब इलेक्‍ट्रॉनिक मीडिया का हमला हुआ तो कमोबेश उस समाज में शिक्षा का एक स्तर था और लोग कम से कम 90 प्रतिशत और कहीं-कहीं शत-प्रतिशत साक्षर थे।
वहां जब इसका हमला हुआ तो इसकी बुराइयां समाज ने झेल लीं।
भारत में तो निरक्षरता का स्तर अब भी 40-50 प्रतिशत तक है।
अब इलेक्‍ट्रॉनिक मीडिया का दुरुपयोग हो तो इसका नुकसान समाज पर क्यों नहीं होगा।
इलेक्‍ट्रॉनिक मीडिया का असर अधिक गहरा होता है।
तमाम लोग ऐसे हैं जो अखबार पढ़ते नहीं, लेकिन टेलीविजन जरूर देखते हैं।
टीवी पर ऑफ दि रिकॉर्ड बातें नहीं पेश हो सकतीं।
पहले नेता बड़ी आसानी से अपनी बात का खंडन स्वयं कर देते थे, लेकिन अब यह संभव नहीं है।
फ्रांस के एक प्रसिद्ध दार्शनिक की उपस्थिति में स्वर्ग और नरक को लेकर गरमागरम बहस चलती रही।
दार्शनिक महोदय तटस्थ भाव से दोनों पक्षों की बात सुनते रहे।
अंत में किसी ने उनसे पूछा कि इस विषय पर आपकी राय क्या है?
दार्शनिक महोदय ने बड़ी विनम्रता से उत्तर दिया कि आप मुझे क्षमा करें, क्योंकि दोनों ही स्थानों पर मेरे मित्र हैं।
मतलब यह कि ऐसे अवसरों पर समझदार व्यक्‍ति किसी का पक्ष नहीं लेता।
मीडिया में भी यही प्रवृत्ति देखने को मिलती है।
डॉक्‍टर, वकील या कॉलेज के प्राध्यापकों के लिए ऐसे पेशेवर संस्थान हैं जो उनकी योग्यता और मानदंड निर्धारित करते हैं, लेकिन प्रेस के लिए ऐसा कोई पैमाना तय नहीं किया गया है।
पिछले 50 वर्षों के दौरान समाचार माध्यमों की गति अवश्य तेज हुई है।
टाइपराइटर के की-बोर्ड से इंटरनेट या टेलेक्स के बाद सेटेलाईट फोन और लैप‍टॉप का जमाना आ गया, लेकिन अनुभव यही बताता है कि वैश्‍वीकरण के इस दौर में दुनिया के लोग एक-दूसरे से दूर होते जा रहे हैं।
इसी तरह पश्‍चिमी टेलीविजन चैनलों में अपराध समाचारों को अधिक प्रधानता मिलती है और अंतर्राष्‍ट्रीय खबरें पुछल्ले की तरह पेश होती हैं।
सामाजिक और आर्थिक समस्याओं की अपेक्षा सेक्स कांड की गूंज समाचार माध्यमों में अधिक सुनाई देती है।
पश्‍चिमी देशों की तरह भारत में भी आधी गप और आधी अफवाह पर चिकनी-चुपड़ी भाषा का उपयोग कर टिप्पणियां कर दी जाती हैं।
पूर्वाग्रह वाली रिपोर्टिंग देखने को मिलती है।
निरपराध लोग कठघरे में खड़े होते हैं और कई बार अपराधी का महिमामंडन होता है।
समाचार माध्यमों में विचारधारा का महत्व दिनोंदिन घटता दिखाई दे रहा है।
व्यक्‍तित्वों का असर अधिक दिखता है।
सनसनीखेज कहानी दे सकने वाले लोगों के इर्द-गिर्द पत्रकार अधिक जुटते हैं।
सिद्धांतों, आदर्शों और मूल्यों की चर्चा करना बेमानी-सा लगता है।
टेलीविजन और कंप्यूटर क्रांति ने नई पीढ़ी को विचारों से दूर किया है।
समाचार माध्यमों में आई उच्छृंखलता ने दुनिया के विभिन्न देशों में समस्याओं को बढ़ाया भी है।
राजनितिज्ञों में सच्‍चाई का सामना करने की हिम्मत नहीं रह गई है।
प्रजातांत्रिक ढंग से असहमति और आलोचना को सुनने और सहने वाले राजनेताओं की कमी होती जा रही है।
भ्रष्‍टाचार केवल प्रशासन और राजनीति में ही नहीं है, बल्कि राजनेताओं और कॉर्पोरेट कंपनियों ने पत्रकारों के एक वर्ग को अपने मोहजाल में फंसाया है।
अखबारों में एक सबसे बड़ी गड़बड़ यह हुई है कि तात्कालिक संकट पर अधिक ध्यान दिया जाने लगा है।
कुछ समय पहले जब भारत और पाकिस्तान के बीच युद्ध होने की स्थितियां बन गई थीं और परमाणु हथियारों के उपयोग की बात आई तो इन हथियारों से होने वाले विनाश के विवरण विस्तार से छपने लगे।
लेकिन जैसे ही मामला शिथिल हुआ, उस विषय की चर्चा ही बंद हो गई।
आतंकवादी संगठनों को दुनिया में जहां कहीं भी समर्थन दिया गया, उसके परिणाम देने वाले के लिए भी घातक सिद्ध हुए।
समाचार माध्यमों का दायित्व यह है कि वे दूरगामी हितों को ध्यान में रखकर निरंतर समाचार और लेख देते रहें।
हाल के वर्षों में पत्रकारिता के लिए एक बड़ा खतरा व्यापारिक हितों के कारण पैदा हुआ है।
भारत के अखबारों से पहले अमेरिकी अखबारों में यह प्रवृत्ति देखने को मिली।
अमेरिकी अखबारों में समाचारों के लिए संपादक के बजाय महाप्रबंधक रखे जाने लगे।
प्रबंधन और संपादकीय विभाग के बीच रहने वाली लक्ष्मण रेखाएं लांघी जाने लगीं।
अखबार को इतिहास का कच्‍चा दस्तावेज कहा जाता रहा है।
लेकिन इतिहासकारों को इस दस्तावेज में जान पैदा करनी होती है।
इसका परीक्षण करना होता है और घटनाओं को इतिहास के रूप में पेश करना होता है।
फिर भी पत्रकार के नाते इस दस्तावेज को तैयार करना इतिहासकार से कम महत्वपूर्ण नहीं है।
आपराधिक घटनाओं पर अदालती सुनवाई के समय या उससे पहले ही पत्रकार अपने निष्कर्ष सुनाने लगते हैं।
हत्या के अपराध पर हो रही सुनवाई में प्रतिदिन न तो कोई जीत सकता है और न ही कोई हार सकता है।
नृशंस हत्या के मामले मनोरंजन का रूप नहीं ले सकते हैं।
राजकुमारी डायना की मृत्यु को भी पश्‍चिमी मीडिया ने एक मनोरंजक बिकाऊ घटना की तरह ही इस्तेमाल किया।
भारत में पिछले दिनों शिवानी भटनागर हत्याकांड के संबंध में भी हर दिन पुलिस अधिकारी रविकांत शर्मा की पत्‍नी सुधा शर्मा के बयानों को टेलीविजन पर सनसनीखेज ढंग से प्रस्तुत किया जाता रहा।
पूर्व उपराष्‍ट्रपति कृष्‍णकांत के अंतिम संस्कार के तत्काल बाद निगमबोध घाट से निकलने पर पूर्व प्रधानमंत्री चंद्रशेखर से इसी तरह के सवाल टेलीविजन संवाददाता पूछते दिखाई दिए।
स्व. कृष्‍णकांत के घनिष्‍ठ मित्र के समक्ष इस तरह का सवाल उन्हें दुखी करने के साथ अपमानित करने जैसा ही था।
मीडिया की एक बड़ी समस्या यह हुई है कि अमेरिका की तरह ही भारत में भी उच्‍च वर्ग के युवा समाचार माध्यमों से जुड़े हैं।
उन्हें सामान्य जीवन और शिष्‍टाचार से कभी कोई वास्ता ही नहीं पड़ा।
वाशिंगटन टाइम्स के प्रधान संपादक वैस्ले प्रूडेन या टाइम्स ऑफ इंडिया के पूर्व संपादक गिरिलाल जैन सामान्य परिवार से निकलकर पत्रकारिता में पहुंचे थे।
पत्रकार का अपना सम्मान अवश्य होता है, लेकिन वह समाज के अन्य लोगों के मुकाबले शिखर पर बैठा हुआ महाज्ञानी नहीं कहा जा सकता।
अमेरिका के समाचार माध्यमों, चाहे वह न्यूयॉर्क टाइम्स या वाशिंगटन पोस्ट जैसे अखबार हों अथवा टेलीविजन नेटवर्क, इसी संभ्रांत वर्ग के युवाओं का बाहुल्य हो गया है।
वे किसी ख्यातिप्राप्‍त विश्‍वविद्यालय से पत्रकारिता की डिग्री लेकर बाहर आते हैं।
इस तरह की डिग्री लेना गलत नहीं कहा जा सकता, लेकिन जमीन से कटे होने के कारण यह शिक्षा-दीक्षा समाचार माध्यमों में कृत्रिमता ही अधिक लाती है।
इसी तरह किसी खास राजनितिक विचारधारा में विश्‍वास करने का मतलब यह मान लेना भी गलत है कि खबर को उसी वैचारिक आधार पर तोड़-मरोड़कर पेश करना ही पत्रकार का जन्मसिद्ध अधिकार है।
विचार पृष्‍ठ से हटकर समाचार पृष्‍ठों पर लिखते समय पत्रकार को न्यायाधीश की तरह तटस्थ रहना होगा।
स्वतंत्र समाज में अखबारों और पत्रकारों की भूमिका यही है।
वे कड़वे सच को इस तरह पेश करें कि गड़बड़ करने वालों का जीना हराम हो जाए।
अमेरिका के प्रसिद्ध पत्रकार विलियम रेनडोल्फ का मानना था कि अखबार के संपादक का कोई मित्र नहीं होता।
वह मित्रतापूर्ण व्यवहार भले ही कर सकता है, लेकिन सच की अभिव्यक्‍ति के बाद संभव है कि लोग उसे मित्र के बजाय दुश्मन माने।
कोई ईमानदार अखबार और उसका संपादक किसी मित्र या दल अथवा कंपनी के पक्ष में पूर्वाग्रह के साथ समाचारों को परोसेगा तो उसकी इज्जत बहुत जल्द ही मिट्टी में मिल जाएगी।
हाल के वर्षों में अधकचरी पत्रकारिता दिखने लगी हैं।
राजनीतिक घटनाओं की बात दूर रही, सामरिक महत्व के मामलों में भी आधी-अधूरी सूचनाएं समाचार पृष्‍ठों पर उड़ेल दी जाती हैं।
संभव है कि कुछ पत्रकार अधिक शिक्षा प्राप्‍त कर गए हों, लेकिन वह अर्द्धशिक्षित पत्रकारों से भी बदतर खबरें और विचार पेश करते हैं।
दूसरी तरफ पत्रकार यदि अपने विषय पर अच्छी मेहनत करे तो उसके पास बड़े से बड़े अधिकारी अथवा नेता से अधिक सही जानकारी उपलब्ध होगी।
अमेरिका, ब्रिटेन और भारत में ऐसे पत्रकार रहे हैं, जिनके पास सुरक्षा गुप्‍तचर एजेसिंयों के निदेशकों से भी अधिक सही और प्रामाणिक जानकारियां रहती हैं।
पत्रकारिता की दो सबसे बड़ी शर्तें है- अपने पाठकों को पहचानना और समाचारों को सर्वाधिक विश्‍वसनीय बनाना।
पाठक कल क्या पढ़ना चाहते हैं और किस विषय पर चर्चा कर सकते हैं, इस बात की दूरदर्शिता होने पर ही कोई पत्रकार अथवा उसका अखबार सफल हो सकता है।
हमारे अखबार की सबसे बड़ी आवश्यकता इसकी विश्‍वसनीयता को सर्वोकृष्‍ट स्तर पर ले जाना है।
खबरों को खोजना ठीक है, लेकिन खबरों के लिए शब्दों से खेलना अवश्य गलत है।
लेखक तो शब्दों से खेलते हैं, पत्रकारों को अंकुश रखना होता है।
अच्छी या खोजी रिपोर्ट तैयार करने वाले कई संवाददाताओं का तर्क होता है कि उनके पास कागजात हैं, इसलिए संबंधित व्यक्‍ति का पक्ष पूछने की जरूरत क्या है।
संवाददाताओं को यह बताया जाना चाहिए कि कागजात होने का मतलब यह नहीं है कि हमें फैसले की छूट मिल गई।
कई बार खबरों में यह उल्लेख मिलता है कि संवाददाता ने आरोपित व्यक्‍ति या संबंधित जवाबदेह अधिकारी से फोन पर बात करने की कोशिश की, लेकिन संपर्क नहीं हो सका।
यह बचाव का फूहड़ तरीका है।
इससे संवाददाता को या अखबार को जवाबदेही से मुक्‍ति नहीं मिल जाती।
अदालत के न्यायाधीश के सामने भी कागजात और साक्ष्य होते हैं, लेकिन उन्हें उस पर कोई फैसला करने से पहले सभी पक्षों की दलील सुननी पड़ती है।
सर्वविदित हत्यारे तक से पूछना पड़ता है कि उसे अपनी सफाई में कुछ कहना तो नहीं है।
प्रामाणिकता इसलिए भी आवश्यक है कि एक पक्ष रखने के बाद दूसरा पक्ष यह मानकर चलता है कि खबर उसके राजनीतिक शत्रुओं ने छपवाई या अखबार के प्रबंधन ने लिखवाई।
असलियत यह है कि कोई भी समझदार पत्रकार इस तरह की प्रायोजित खबर नहीं लिखता।
लेकिन जब स्पष्‍टीकरण छापने की बात आती है तो हमारे कई सहयोगी पत्रकार कष्‍ट अनुभव करते हैं।
पश्‍चिम जर्मनी में तो कानून है कि यदि आपने कोई खबर गलत छापी है तो आपको प्रत्युत्तर का अधिकार संबंधित पक्ष को देना पड़ेगा।
वह प्रत्युत्तर भी उतने ही महत्व से छापना पड़ेगा, जितने महत्व से आपने समाचार को छापा था।
अपराध समाचार का चयन बहुत ही सावधानी के साथ होना चाहिए।
अपराध समाचार को लिखने वाले और संपादित करने वाले को सामान्य कानूनी प्रक्रिया का ज्ञान होना चाहिए।
अपराध की खबरें सबसे अधिक पढ़ी जाती हैं और इसलिए उन खबरों में कसावट तथा विश्‍वसनीयता और अधिक आवश्यक है।
कई बार टिप्पणियों में भी बहुत सामान्य ढंग से ’नपुंसक’ लिखे जाने से अखबार की साख को भी धक्‍का लगता है।
न्यायालय या न्यायाधीश के मानहानिपरक बातें वर्तमान कानूनों को ध्यान में रखकर नहीं लिखनी या छापनी चाहिए।
बेहतर भाषा का अर्थ यह कतई नहीं है कि संवाददाता या डेस्क पर बैठा मुख्य उप संपादक हिंदी का पंडित होना चाहिए।
उसे सरल भाषा का उपयोग आना चाहिए।
उसके शब्दों का भंडार केवल सूत्र, ज्ञातव्य, उल्लेखनीय है, उन्होंने कहा या बताया तक नहीं होना चाहिए, न ही उसे संस्कृतनिष्‍ठ होना चाहिए।
हमारे कुछ संवाददाता तो इंट्रो के बाद शुरू होने वाले दुसरे पैराग्राफ में ही उल्लेखनीय का प्रयोग करते हैं।
इससे ऐसा लगता है कि खबर तो पहले ही पैराग्राफ में समाप्‍त हो गई।
भाषा की सरलता केवल शब्दों पर ही निर्भर नहीं है।
वाक्यों की रचना का ध्यान रखा जाना आवश्यक है।
अंग्रेजी भाषा के वाक्य विन्यास हिंदी या अन्य भारतीय भाषाओं की प्रकृति के अनुरूप नहीं है।
अनुवाद के समय वाक्य विन्यास की ओर ध्यान दिया जाना अधिक आवश्यक है।
प्राय: ऐसी खबरें भी देखी जाती हैं जिनमें लिखा होता है- ’एक ओर मुख्यमंत्री भयमुक्‍त समाज बनाने का दावा करते हैं, वहीं दूसरी ओर चोरों ने फलां गांव में एक दुकान में ताला तोड़कर समान निकाल लिया।’
यह किसी नेता का बयान हो सकता है, खबर नहीं।
खबर सिर्फ इतनी है कि दुकान में चोरी हो गई।
अच्छी भाषा के लिए पुनर्लेखन भी आवश्यक है।
हमारे पत्रकार यह ध्यान रखें कि अखबार में खबरों को चाय की केतली की तरह संभाल कर रखना है जहां गर्म पानी डालते समय स्वयं ठंडा रहना है।
इलेक्‍ट्रॉनिक समाचार माध्यमों की क्रांति के बावजूद हाल के वर्षों में प्रिंट मीडिया का महत्व बढ़ता ही गया है।
वैश्‍वीकरण के कारण हिंदी के अखबारों का महत्व कम होने की आशंका भी कुछ वर्षों पहले की जा रही थी।
हिंदी के अखबारों की प्रसार संख्या लगभग डेढ़ करोड़ हो चुकी है, जबकि अंग्रेजी के अखबारों की कुल प्रसार संख्या लगभग 40 लाख की है।
हिंदी अखबारों की छपाई भी अंग्रेजी के अखबारों से कमतर नहीं कही जा सकती।
आधुनिक टेक्‍नॉलाजी का सबसे अधिक उपयोग हिंदी के अखबार ही कर सकते हैं, क्योंकि उत्तर भारत में ऐसे अनेक हिंदी अखबार हैं जिनके 15-20 संस्करण निकल रहे हैं।
फिर इन संस्करणों के जिला परिशिष्‍ट अलग से होते हैं।
प्रिंट मीडिया में हिंदी के समक्ष एक चुनौती अवश्य है कि हिंदी के कुछ अखबार अंग्रेजी अखबारों से बंधे हुए हैं।
ऐसे में हिंदी का अखबार या उससे जुड़े कुछ पत्रकार हीनभावना ग्रस्त रहते हैं।
वे भूल जाते हैं कि उनकी प्रतिष्‍ठा हिंदी भाषा के व्यापक प्रभाव की प्रतिष्‍ठा से जुड़ी हुई है।
जब प्रतिष्‍ठा का भाव नहीं रहता है तो भाषा का विकास अवरुद्ध हो जाता है।
हिंदी के पाठकों की अभिरुचि सीमित नहीं है।
उसे अपने गांव, कस्बे के साथ पूरी दुनिया को समझने की उतनी ही क्षमता है जितनी कि किसी अन्य भाषा के अखबार के पाठक की होती है।
सच तो यह है कि हिंदी का पाठक अधिकांश सामग्री चाहता है।
अंग्रेजी के पाठकों के लिए अंग्रेजी अखबारों के साथ कंप्यूटर से जुड़ी हुई सुविधाएं भी हैं।
हिंदी पाठकों का बड़ा वर्ग आज भी प्रकाशित सामग्री पर ही निर्भर है।
हिंदी अखबारों की प्रसार संख्या इसलिए भी बढ़ी है, क्योंकि प्रति व्यक्‍ति आय भी बढ़ी और साक्षरता भी बढ़ती गई है।
भ्रष्‍टाचार के वातावरण में क्षेत्रीय अखबारों के संवाददाता कहीं कुछ प्रतिशत भले ही भ्रष्‍ट हुए हों, लेकिन बहुत बड़ी संख्या ऐसे पत्रकारों की है जो न्यूनतम वेतन में अधिकाधिक समर्पित भाव से काम कर रहे हैं।
पिछले वर्षों के दौरान हिंदी पत्रकारिता में अच्‍छी पत्रिकाएं अवश्य कम हुई हैं।
हिंदी पत्रिकाओं की अकाल मृत्यु दुर्भाग्य का विषय है।
हिंदी पत्रिकाओं के लिए विज्ञापन मुश्किल से मिलते हैं।
उसका एक बड़ा कारण यह भी है कि विज्ञापन की दुनिया में हिंदी के लोग कम पहुंचे हैं।
हिंदी पत्रकारिता को सशक्‍त करने के लिए विज्ञापन और प्रसार के क्षेत्र में हिंदी से जुड़े लोगों को प्रोत्साहित करना आवश्यक है।
हिंदी पत्रकारिता का स्वर्णिम युग तभी आएगा, जबकि अंग्रेजी अखबारों के मुकाबले इसकी आमदनी अधिक होगी।
अंग्रेजी पत्रकारिता की तुलना में हिंदी और अन्य भारतीय भाषाओं के अखबार इस देश से ज्यादा गहराई से जुड़े हुए हैं।
इसकी सांस्कृतिक और बौद्धिक जड़ें अधिक गहरी और मजबूत हैं।
वे जिस स्तर पर पाठकों का ध्यान रखते हैं, वह अंग्रेजी पत्रकारिता कभी नहीं कर सकती है।
वैश्‍वीकरण के दौर में हिंदी पत्रों के लिए एक बड़ा खतरा यह अवश्य है कि कई संस्थानों के प्रबंधक अंग्रेजी अखबार को आदर्श मानकर चलते हैं और बाजार की मांग के नाम पर अधिकाधिक हल्की-फुल्की सामग्री देना आवश्यक मानते हैं।
टैबलाइड अखबार और अंग्रेजी अखबारों के प्रभाव से हिंदी प्रिंट मीडिया को बचाने के लिए सही दृष्‍टि वाले पत्रकारों को महत्वपूर्ण भूमिका निभानी होगी।
कहीं न कहीं कोई लक्ष्मणरेखा खींचनी होगी।
विश्‍व के श्रेष्‍ठतम कहे जाने वाले अंग्रेजी के अखबारों ने भी बाजार के समक्ष समर्पण के चक्‍कर में गंभीर वैचारिक सामग्री को कम नहीं किया।
नाम तो है ’संवाददाता सम्मेलन’ लेकिन इसका आयोजन संवाददाता नहीं करते हैं।
आयोजक अपनी बात कहने के लिए संवाददाताओं को आमंत्रित करते हैं।
आमतौर पर आयोजक संवाददाता सम्मेलन के आयोजन पर एक हजार रुपए से लेकर एक लाख रुपए तक और कभी-कभी संवाददाताओं को दी जाने वाली भेंट को मिलाकर अनाप-शनाप भी खर्च करते हैं।
इसमें चाय, कॉफी से लेकर मांस-मदिरा तक परोसा जाना आम बात है।
एक पूंजीपति करोड़ों रुपए विज्ञापन पर खर्च करने के बावजूद चार पंक्‍तियां खबर के रूप में छपवाने को लालायित रहता है, क्योंकि खबरों की विश्‍वसनीयता होती है।
यही विश्‍वसनीयता पत्रकारों की धरोहर है।
वैसे संवाददाता सम्मेलनों में सबसे बड़ी समस्या प्रश्‍न पूछने की होती है।
इन सम्मेलनों में एक-दो ऐसे बड़बोले संवाददाता होते हैं जो पूरे सम्मेलन पर छा जाने की कोशिश में रहते हैं।
वे एक पर एक सार्थक या निरर्थक प्रश्‍न दागते रहते हैं।
प्रश्‍न पूछने में वे ऐसा एकाधिपत्य कायम कर लेते हैं कि दूसरों को प्रश्‍न पूछने का मौका ही नहीं देते।
इसलिए कुशल संवाददाता को अपना प्रश्‍न पूछने का मौका ही नहीं देते।
इसलिए कुशल संवाददाता को अपना प्रश्‍न पूछना सुनिश्‍चित करना होता है।
यह तो संवाददाता का अपना कौशल व चातुर्य है कि बातचीत के क्रम में प्रत्यक्ष या अप्रत्यक्ष प्रश्‍नों के माध्यम से व्यक्‍ति विशेष के मन की बात उगलवा लेता है।
यदि पत्रकार बाहर नहीं निकलें और प्रश्‍न नहीं पूछें तो समाचार पत्रों में खबर कहां से आएगी?
अक्सर संवाददाता सम्मेलनों में आजकल हम लोग बगैर तैयारी के और बिना सोचे-समझे भी पहुंच जाते हैं।
फिर नीरस व बेजान प्रश्‍नों के आधार पर कुछ निकाल पाना निरा असंभव नहीं, तो महाकठिन अवश्य हो जाता है।
अच्छे पत्रकार आयोजक और संवाददाता सम्मेलन के संभावित विषय को भांप कर पहले से व्यक्‍ति व विषय दोनों के बारे में अधिकाधिक ज्ञान हासिल कर अच्छे प्रश्‍न तैयार करके संवाददाता सम्मेलन में जाते हैं।
केवल प्रश्‍नोत्तर को समाचार के रूप में ’रिकॉर्ड’ करने वाला ’रेकार्डर’ तो हो सकता है, संवाददाता नहीं।
संवाददाता से कहीं अधिक की अपेक्षा होती है।
यह तभी संभव है जब उसे विषय की मुकम्मल जानकारी हो।
संवाददाता सम्मेलन के आयोजन के पीछे का उद्देश्य पता हो।
तीक्ष्ण प्रश्‍नों को दृढ़ता व विनयशीलता तथा मधुर वाणी का लेप लगाकर पूछने की क्षमता हो।
शक्‍ल और भाव-भंगिमा को समझने की अक्‍ल हो।
बहस में नहीं उलझने का दृढ़ निश्‍चय हो।
समाचार के महत्वपूर्ण पहलुओं की घ्राणशक्‍ति हो।
टकराने वाले टालू जवाबों से बगैर हिम्मत हारे किसी भी कीमत पर सच उगलवाने में सफलता पाने का पूर्ण निश्‍चय हो।
यह क्षमता अनुभवों से विकसित भी की जा सकती है।
कई बार पहले से तैयारी का मौका नहीं मिलता।
फिर भी पत्रकार अज्ञानी तो होता नहीं, इसलिए उसे दिक्‍कत नहीं होती।
लेकिन यदि आयोजक या विषय की जानकारी पहले से नहीं हो सके तो वहां जाकर अपनी कुशाग्र बुद्धि से कुछ अता-पता कर लेना चाहिए।
फिर जो लिखित वक्‍तव्य मिले उसे झटपट ध्यान से पढ़ व समझ लेना चाहिए।
उसके आधार पर बुद्धिमत्तापूर्ण सवाल सोच-समझकर, तैयार कर दाग देना चाहिए।
फिर तो क्रम सही शुरू हो जाएगा और रास्ते अपने-आप बनते जाएंगे।
संवाददाता सम्मेलनों में हर पत्रकार को केवल शारीरिक रूप से ही नहीं, मानसिक रूप से भी सदैव उपस्थित रहना चाहिए।
समय से पहले पहुंचने के भी अपने लाभ हैं।
इस समय का सदुपयोग आप तारतम्य बिठाने में कर सकते हैं।
इसी तरह सम्मेलन की समाप्‍ति के बाद भी यदि बहुत देर नहीं हो रही हो तो तुरंत भागना लाभकारी नहीं होता।
बाद में अनौपचारिक बातचीत में कई बार विशेष जानकारी या विशेष खबर का सुराग मिल जाता है।
परखने की क्षमता पत्रकार का भारी गुण है।
बाल की खाल निकालने का कौशल भी कई बार दिखाना पड़ता है।
प्राय: दूरदर्शन पर प्रधानमंत्री या किसी अन्य अति विशिष्‍ट व्यक्‍ति का संवाददाता सम्मेलन देखकर दर्शक-श्रोता की प्रतिक्रिया होती है कि ’मजा नहीं आया’।
इसके लिए हम पत्रकार भी कम दोषी नहीं हैं।
हम पूरी तरह तैयार होकर नहीं जाते।
कई ऐसी खबरें होंगी जिन पर अच्छे सवाल बन सकते हैं।
कभी ऐसा भी हो सकता है कि उसी दिन की प्रकाशित खबर पर कोई दूसरा संवाददाता सवाल दाग रहा हो।
ऐसी स्थिति में यदि प्रकाशित खबर की जानकारी नहीं होगी तो प्रश्‍नोत्तर पल्ले कहां से पड़ेगा।
संवाददाता सम्मेलन में अपना ज्ञान बघारने या भाषण झाड़ने की प्रवृत्ति ठीक नहीं है।
कम से कम सटीक शब्दों में सटीक सवाल पूछकर सब्र के साथ उत्तर सुनने की आदत डालनी चाहिए।
हम वहां खबर लेने जाते हैं, दूसरों को क्या करना या नहीं करना चाहिए, यह बताने का जिम्मा हमारा नहीं है।
हमारा एकमात्र लक्ष्य है खबर निकालकर उसे पठनीय भाषा में तयार कर पाठकों तक पहुंचाना।
तथ्य दमदार होंगे तो वे खुद बोलेंगे।
संवाददाता सम्मेलन में पत्रकार को अपने काम से काम रखना चाहिए।
फालतू की सलाह देने से बचना चाहिए।
पत्रकार यदि किसी क्षेत्र विशेष के समाचार पत्र का प्रतिनिधित्व कर रहा हो तो उसे राष्‍ट्रीय नेता के संवाददाता सम्मेलन में अपने उत्तर हासिल करना चाहिए।
स्थानीय समाचार हर पाठक को प्रिय होता है।
हमारी बस्ती की छोटी-सी बात हमारे लिए दुनिया के दूसरे छोर की बड़ी से बड़ी बात से अधिक महत्वपूर्ण है।
संवाददाता सम्मेलन में अक्सर सवालों को टालने की प्रवृत्ति होती है।
इसे कोई भी असली पत्रकार सहज स्वीकार नहीं करेगा।
वह अपनी प्रखर बुद्धि से माकूल उत्तर पाकर ही दम लेगा।
कुछ तोहफे और नकद राशि देकर भी संवाददाता को खरीदने की कोशिश करते हैं।
सब इस पर निर्भर करता है कि वह किस अखबार का संवाददाता है, उसका कितना प्रभाव उस चुनाव क्षेत्र पर पड़ता है।
अगर वह अखबार उस चुनाव क्षेत्र में ज्यादा पढ़ा जाता है तो दबाव ज्यादा होगा, कम पढ़ा जाता है तो कम होगा।
उसकी पेशागत विवशता है कि वह विभिन्न तरह के लोगों से निरंतर संपर्क रखे।
इन संपर्कों को निभाने का एक दबाव भी संवाददाता पर होता है।
जातिवाद में आप विश्‍वास भले न करें, अगर संयोग से आपकी और उम्मीदवार की जाति एक है तो जाति के आधार पर भी प्रभावित करने की कोशिश होंगी।
फिर आज के जमाने में यह संभव नहीं है कि निष्‍पक्ष से निष्‍पक्ष संवाददाता का भी कोई राजनीतिक झुकाव न हो।
कई बार इस तरह के दबावों का भी सहारा लिया जाता है।
लेकिन विश्‍वसनीयता बनाए रखने से अंत:संबंधों के खोने का डर कर होता है।
किसी भी चुनाव क्षेत्र की सही तस्वीर जानने के लिए सबसे पहले तो जाति, धर्म, पार्टी के पूर्वाग्रहों से दूर रहना जरूरी है।
संवाददाता का काम किसी जाति, धर्म या पार्टी के उम्मीदवार को न जिताना है, न हराना है।
कोई उम्मीदवार किसी अखबार के जिताए न जीतता है, न हारता है।
वह अखबार की भूमिका को इस मामले में बहुत जटिल कारणों से लेता है।
इसलिए एक संवाददाता को यह भ्रम ही नहीं होना चाहिए कि उसकी एक या दो रिपोर्टें किसी पार्टी के उम्मीदवार के भाग्य का फैसला कर सकती हैं।
इसलिए जब संवाददाता किसी चुनाव क्षेत्र में जाएं तो अपने सारे पूर्वाग्रह तथा पूर्व कल्पनाएं एक तरफ रखकर जाएं।
दूसरा भ्रम जाति समीकरणों के आधार पर खड़ा होता है।
मान लीजिए एक चुनाव क्षेत्र में कई राजनीतिक दलों के उम्मीदवार मुख्य रूप से मैदान में हैं।
अब आप जिस उम्मीदवार या उसके समर्थक के पास जाएंगे तो वह जातीय गुणा-भाग, जोड़-बाकी लगाकर बताएगा कि माहौल उसके पक्ष में हैं।
लेकिन सबसे ज्यादा जातिवाद बिहार में है और यह जरूरी नहीं है कि कोई उम्मीदवार जाति के आधार पर जीते।
कुछ मतदाता किसी पार्टी विशेष के प्रति निष्‍ठावान होते हैं, कुछ मतदाता अपनी जाति के उम्मीदवार से नाराज होते हैं, कुछ क्षेत्र की उपेक्षा के कारण किसी खास उम्मीदवार को समर्थन देना या नहीं देना चाहते हैं।
कई बार किसी उम्मीदवार की कोई टिप्पणी या उसका सार्वजनिक व्यवहार बाधक या साधक बन जाता है।
इसलिए जातीय समीकरणों के आधार पर भी किसी उम्मीदवार की जीत या हार सुनिश्‍चित नहीं होती।
सामान्यत: जाति तमाम निर्णायक तत्‍वों में से एक होती है।
इसलिए चुनाव को अपने चश्‍मे से न देखें।
महत्वपूर्ण यह है कि उसे दूसरे के चश्‍मों से देखें।
आप इस सच्‍चाई को बदल नहीं सकते।
इसलिए अपनी रिपोर्ट में इस सच्‍चाई को व्यक्‍त करें।
यह सच्‍चाई आप तभी व्यक्‍त कर पाएंगे, जब आप उसे देख सकेंगे।
उसे देख तब सकेंगे, जब आप अपने पार्टीगत, जातिगत, व्यक्‍तिगत, संप्रदायगत पूर्वाग्रहों से दूर होंगे।
जब आप लालच या धमकी या बहकावे से दूर होंगे।
आप चुनाव मैदान में इस्तेमाल होने नहीं, तथ्यों का तर्कसंगत ढंग से इस्तेमाल करने के लिए जाते हैं।
अपनी आंखें और दिमाग बंद करने नहीं, खोलने जाते हैं।
अपनी कल्पनाओं और स्वप्‍नों को साकार करने नहीं, तथ्यों और सच्‍चाइयों का सामना करने जाते हैं।
इसलिए मतदाता के रूप में अपने फैसले को चुनावी रिपोर्ट लिखने पर हावी न होने दें।
अपनी दोनों भूमिकाओं को अलग-अलग देखें।
एक की भूमिका दूसरे पर दूसरे की भूमिका पहले पर न लादें।
फिर वह कहना शायद जरूरी है कि रिपोर्ट में फैसले न दें।
रिपोर्ट रिपोर्ट होती है, निर्णय नहीं।
लेकिन इसका यह मतलब नहीं कि आप तथ्यों को तार्किक-विश्‍वसनीय ढंग से न रखें और चुनाव की एक मुकम्मल तस्वीर न दें।
हर प्रमुख उम्मीदवार के चुनाव दफ्‍तर में जाएं।
वहां प्रमुख चुनाव-संचालक से बात करें।
हर पार्टी का चुनाव-संचालक बढ़-चढ़कर, अविश्‍वसनीय और निराधार बातें करेगा।
लेकिन तीन-चार उम्मीदवारों या उनके चुनाव संचालकों से बात करने पर तस्वीर कुछ साफ होगी।
इनसे प्राप्‍त परस्पर विरोधी तथ्यों के बीच भी एक तस्वीर आपको साफ दिखेगी।
कम से कम दो-तीन प्रमुख प्रत्याशियों की ताकत और कमजोरी का पता लगेगा।
उनके दावों-प्रतिदावों की सत्यता पता चलेगी।
उनकी चुनाव प्रचार शैली का पता चलेगा।
मौका मिले तो उम्मीदवार के साथ थोड़ा घूमें।
चुनाव सभा हो रही है तो वह देखें।
किसी पार्टी का जुलूस निकल रहा है तो उसके प्रति लोगों का क्या रुख है, इस पर नजर रखें।
लेकिन कभी इस रौब में न आएं कि फलां उम्मीदवार तो हार ही नहीं सकता।
या फलां पार्टी के पक्ष में कथित रूप से पूरे देश या प्रदेश में हवा बह रही है तो उसी का उम्मीदवार यहां से जीतेगा।
प्रतिरक्षा के बारे में अपने देश की सुरक्षा से लेकर विश्‍व के सुरक्षा वातावरण के बारे में भी ज्ञान होना जरूरी है।
ये विषय इसलिए संवेदनशील हैं क्योंकि जरा सी गलती आपकी अपनी राष्‍ट्रीय सुरक्षा के लिए खतरा हो सकती है।
दो देशों के बीच तनाव पैदा कर सकती है और आपकी सेना के मनोबल को नाहक गिरा सकती है।
यह भी अजीब बात है कि कुवैत-इराक संघर्ष के दौरान विश्‍वभर में प्रतिरक्षा लेखकों की फौज ऐसे खड़ी हो गई जैसे ’मशरूम’ का उत्पादन होता है।
यही कारण है कि उस समय प्रतिरक्षा लेखकों की अधिकांश भविष्‍यवाणियां गलत साबित हुईं।
प्रतिरक्षा की सही और सटीक रिपोर्टिंग के लिए आवश्यक है कि संवाददाता फील्ड में जाएं और स्वयं वहां की स्थिति का अध्ययन करें।
इसी श्रेणी में विश्‍व के सबसे ऊंचे युद्ध-स्थल सियाचिन का सवाल आता है।
इस बारे में अनेक लेखकों ने न जाने क्या-क्या लिखा है।
कुछ ने यहां तक लिखा कि जहां घास का एक निशान भी पैदा नहीं होता है, वहां इतनी बड़ी सेना को तैनात करने या उसकी रक्षा करने का क्या औचित्य है।
ऐसे लेखक भूल गए कि इस श्रेणी में सियाचिन ही एकमात्र स्थान नहीं है।
देखा जाए तो जब भी रक्षा रिपोर्टिंग की बात होती है, सबसे पहले युद्ध की कल्पना सामने आती है।
लेकिन अब समय बदल गया है।
रक्षा रिपोर्टिंग को इसलिए हम दो भागों में बांट सकते हैं।
एक युद्ध काल और दूसरा शांतिकाल।
पहले हम युद्ध काल को लेते हैं।
किसी भी सैनिक ऑपरेशन या युद्ध के समय कोई भी संवाददाता वैध स्वीकृति के बिना उस क्षेत्र में नहीं जा सकता है।
ऐसे सभी क्षेत्र पूरी तरह सेना के अधिकार में होते हैं और वहां जाने के लिए संबंधित सरकार की स्वीकृति लेनी जरूरी है।
कुछ देश रक्षा संवाददाताओं अथवा युद्ध संवाददाताओं को सैनिक वर्दी देते हैं और उन्हें नियमित क्षेत्र में ले जाते हैं।
इस स्थिति में सारा ऑपरेशन एरिया सेना के तहत होता है और उन्हीं के निर्देशानुसार चलना होता है।
सेना के साथ मार्च करना होता है।
’युद्धक्षेत्र’ से आमतौर पर जो खबरें भेजी जाती हैं, उन्हें संबंधित अधिकारी ’सेंसर’ करता है।
कोई देश नहीं चाहता कि कोई भी ऐसी सूचना बाहर जाए, जो उनके दुश्मनों को लाभ पहुंचा सके।
रक्षा रिपोर्टिंग करते समय अपने देश के संवाददाताओं को राष्‍ट्रीय हित पर ध्यान देना अत्यंत जरूरी है।
यह सिद्धांत ऐसा नहीं कि केवल भारतीय संवाददाताओं के लिए है।
फॉकलैंड युद्ध के दौरान ब्रिटिश संवाददाता अपने देश के हितों तथा अर्जेंटीना के संवाददाता अपने राष्‍ट्रीय हितों का ध्यान रखते थे।
युद्धकाल में सेना के निर्देशों का पूरी तरह पालन होना चाहिए।
अपनी व्यक्‍तिगत सुरक्षा के लिए यह जरूरी है।
जगह-जगह बारूदी सुरंगें बिछी होती हैं, बमबारी हो रही होती हैं, ऐसे में जरा-सी लापरवाही घातक सिद्ध हो सकती है।
सैनिकों को विभिन्न साधनों से युद्धक्षेत्र की ओर भेजा जाता है और एक फार्मेशन तैयार की जाती है।
यह एक ऐसी स्थिति है, जिसे बहुत सावधानी से रिपोर्ट करना होता है।
किस क्षेत्र में किस तरह का मूवमेंट हो रहा है।
जनवरी 1985 में भारत-पाकिस्तान के बीच अचानक तनाव बढ़ गया था तथा दोनों ओर से मूवमेंट शुरू हो गई थी लेकिन तभी जनरल जिया ने क्रिकेट कूटनीति की चाल चली और युद्ध टल गया।
सेना के जवानों के मनोबल के बनाए रखने के लिए और साथ ही किसी राष्‍ट्र के मनोबल को बनाए रखने के लिए सैनिकों की गतिविधियों के बारे में समाचार दिए जाते हैं।
आजकल इसमें एक नया विषय जुड़ गया है।
आतंकवादी घटनाओं, विद्रोह की कार्रवाइयों आदि से निपटने के लिए सेना को तैनात करना पड़ता है।
देखा जाए तो सैनिकों के लिए ये कार्य अत्यंत जटिल हैं और इनकी रिपोर्टिंग भी सही ढंग से हो, यह जरूरी है।
प्राकृतिक विपदा के समय भी सेना की मदद ली जाती है।
बाढ़ हो, हिमस्खलन हो या कोई और विपदा, सबसे पहले सेना को याद किया जाता है।
इन दोनों स्थितियों को देखा जाना चाहिए।
जब विद्रोहियों से निपटने की बात होती है तो बलात्कार तक के आरोप लगते हैं।
जिस स्थान पर हर पल गोली लगने का भय हो, आतंकवादी के निशाने पर जान हो, क्या वहां बालात्कार किया जाना संभव है?
कितने संवाददाता हैं जो हमारी सेनाओं की विभिन्न बटालियनों और उनकी परंपराओं को जानते हैं?
विश्‍व में किस तरह से अत्याधुनिक हथियार, युद्धपोत, लड़ाकू विमान, रक्षा उपकरण, रेडार, मिसाइलें आदि का विकास हो रहा है, इस पर भी नजर रखनी जरूरी है।
इसके लिए विश्‍व की प्रसिद्ध ’जेन्स वीकली’ सबसे उपयोगी पुस्तक है।
ब्लूस्टार ऑपरेशन के दौरान बी.बी.सी. के संवाददाता तक ने एक गलती की कि आर्मी पर्सनल कैरियर (सैनिकों को ले जाने वाले युद्ध-वाहन) को युद्ध टैंक समझा।
यह भी समझ होनी चाहिए कि सेना के तीनों अंगों में थल सेना का प्रथम, नौसेना का द्वितीय और वायु सेना का तृतीय स्थान है।
समाचार पत्रों में वही खबर विस्तार से दी जाती है जिसकी जनता को भूख होती है।
यूं तो किसी भी खबर की कोई ठोस परिभाषा हमें नहीं मिलती है।
अंग्रेजी का ’न्यूज’ लेटिन के नौवां और संस्कृत के नव शब्दों का एक ही अर्थ है- नवीन।
वास्तव में समाचार वह है, जो नवीन है।
एक अनुमान के अनुसार 30 से 35 प्रतिशत खबरों का संबंध प्रत्यक्ष अथवा परोक्ष रूप से अपराध से होता है।
प्रश्‍न उठता है आखिर आज के समाज में हत्याकांड या आपराधिक अथवा भयंकर घटनाओं के प्रति जनता की इतनी दिलचस्पी क्यों है?
ऐसी घटनाओं से भरी लाखों पुस्तकों अथवा पत्र-पत्रिकाओं की इतनी मांग क्यों है?
इलेक्‍ट्रॉनिक मीडिया में भी आपराधिक धारावाहिक क्यों अधिक लोकप्रिय हैं?
इस प्रश्‍न का हल खोजने से पूर्व यह जान लेना भी जरूरी है कि अपराध क्या है?
प्रश्‍न उठता है कि क्या धर्म के विरुद्ध किया गया कार्य अपराध नहीं है?
वह भी है, क्योंकि धर्म के विरुद्ध किए गए किसी भी कार्य को हम ’पाप’ की संज्ञा देते हैं।
कानून की परिभाषा में ’पाप’ भी अपराध है।
इसीलिए आपराधिक घटनाओं का सीधा संबंध व्यक्‍ति-समाज, देश-काल और धर्म से है।
समाज में रहने वाला हर व्यक्‍ति प्रत्यक्ष अथवा अप्रत्यक्ष रूप से आपराधिक घटनाओं से प्रभावित होता है।
उनके लिए सुघटना समाचार नहीं बनती, अपितु ’दुर्घटना’ समाचार बन जाती है।
समाचार का चयन करते समय अपराध-समाचार का चयन बहुत ही सावधानी से करना पड़ता है।
इसीलिए ’खोजी-पत्रकारिता’ में अपराध संवाददाता (क्राइम रिपोर्टर) विशेष महत्व रखता है।
पश्‍चिमी देशों में तो क्राइम रिपोर्टर बहुत ही वरिष्‍ठ संवाददाता माना जाता है।
और अपराध की रिपोर्टिंग इसी संवाददाता को दी जाती है जिसे पत्रकारिता के हर क्षेत्र और पहलू का पूरा-पूरा ज्ञान हो।
एक दैनिक समाचार पत्र में अपराध समाचारों को संकलन करने वाला संवाददाता अति महत्वपूर्ण सदस्य माना जाता है।
जहां सभी समाचार पत्र के लिए महत्वपूर्ण होते हैं, वहीं अपराध-समाचार उसमें एक अलग स्थान रखता है।
लेकिन बाद में बड़े समूहों के समाचार पत्रों में सामाजिक अथवा नगरीय संवाददाताओं से अपराध समाचार संकलन करने वाले संवाददाता को अलग कर दिया गया।
अपराध संबंधी समाचारों के संकलन ने अब जो दिशा पकड़ी हुई है उससे इस अति विशिष्‍ट एवं महत्वपूर्ण कार्य में कुछ कालिमा भर गई है।
पत्र प्रबंधन भी उसे विशेष आदर नहीं देता।
एक अच्छे संवाददाता की आंख और कान की शक्‍ति के साथ इंद्रिय की शक्‍ति तेज होनी चाहिए।
छठी इंद्रिय शक्‍ति के बल पर अपराध की घटना के साथ वह भविष्‍य में होने वाली घटनाओं का अनुमान लगा सकता है और पिछली घटनाओं का वर्तमान की घटना के साथ तालमेल बैठा सकता है।
साथ ही, उसकी भाषा और शैली इतनी स्पष्‍ट होनी चाहिए कि जो कुछ वह व्यक्‍त करना चाहता हो, उसकी रिपोर्ट बिल्कुल वही भाव रखती हो।
संवाददाता को अपनी सीमाओं का ज्ञान होना चाहिए।
वह केवल आपराधिक घटना की रिपोर्टिंग कर रहा है और उस सीमा में वह संपादक नहीं है।
उसे समाचार लिखते हुए टिप्पणियां करने से बचना चाहिए।
टिप्पणियां करना संपादक, सह-संपादक अथवा लेखक के रूप में उचित होता है।
जिस अपराध घटना का संवाद लिखना हो उसका उस निचोड़ कर प्रथम अथवा दूसरे पैरा में डाल देना चाहिए।
यही अपराध संवाद का ’इंट्रो’ होगा।
संवाद को बोझिलता से बचाने के लिए अनावश्यक रूप से अपना संवाद नहीं बढ़ाना चाहिए।
संवाददाता को शारीरिक रूप से चुस्त होना चाहिए और घटनास्थल पर जाने के लिए तत्पर रहना चाहिए।
लेकिन उससे पहले यदि संभव हो तो अपने सूत्रों के माध्यम से अपराध एवं घटनास्थल की आवश्यक जानकारी एकत्र कर लेनी चाहिए।
ऐसा केवल उसी हालत में किया जाना चाहिए, जब पुन: रिपोर्ट देने की सुविधा एवं समय हो।
उस रिपोर्ट को पूर्व-संस्करणों में भी प्रयोग किया जा सकता है।
अपराध संबंधी समाचार लाने वाला जो संवाददाता केवल पुलिस की सूचनाओं पर निर्भर करता है, सफल संवाददाता नहीं हो सकता।
उसे सूचनाएं एकत्र करने के लिए अपने सूत्र एकत्र करने चाहिए जिससे वह अधिक से अधिक, किंतु तथ्यात्मक जानकारी प्राप्‍त कर सके।
इसलिए संवाददाता के सूत्रों को भी उससे संपर्क करने की जानकारी होनी चाहिए।
अनेक घटनाओं की सूचना अपराध संवाददाता को उसके सूत्रों से प्राप्‍त होती है।
घटनास्थल का जायजा लेते हुए संवाददाता को वहां की वस्तुओं से छेड़छाड़ नहीं करनी चाहिए।
इससे साक्ष्य के नष्‍ट होने का खतरा रहता है।
इसकी जिम्मेदारी संवाददाता पर आ सकती है।
उसे चश्‍मदीद गवाहों और घटना के आसपास रहने वाले लोगों से भी अपने तौर पर बातचीत कर घटनाक्रम की गहराई में जाने की कोशिश करनी चाहिए।
इससे आमतौर पर अपराध संवाददाता को अतिरक्‍ति तथ्य मिल जाते हैं।
संवाददाता की रिपोर्ट में सभी प्रकार के तथ्य शामिल होने चाहिए।
उसमें मानवीय एवं भौतिक तथ्य शामिल होने चाहिए।
समाचार का पाठक उस घटना के बाद की भी जानकारी चाहता है इसलिए उसका फोलो-अप होते रहना चाहिए।
अपनी रिपोर्ट को सनसनीखेज बनाने के लिए अपराध संवाददाता को घटना के तथ्यों को तोड़ने-मरोड़ने से बचना चाहिए।
उसे तथ्यों के संकलन या सूचनाओं को अन्य स्रोतों से भी जांच कर लेना चाहिए।
यह बात अच्छी प्रकार से समझ लेनी चाहिए कि वह संवाददाता प्रथम सूचना रिपोर्ट (एफ.आई.आर.) को कभी पूर्ण रिपोर्ट नहीं मानता।
प्रथम सूचना रिपोर्ट केवल घटना की जानकारी और शिकायत मात्र है।
इतना ही नहीं, यदि पुलिस जांच में किसी को दोषी पाया गया तो तब भी आवश्यक नहीं कि संबंधित व्यक्‍ति दोषी हो।
अपराधी होने या न होने का निर्णय केवल अदालत ही कर सकती है।
किसी के चरित्र के संबंध में लिखते हुए ध्यान रखना चाहिए कि चरित्र हनन एक हत्या से कम नहीं।
प्रोमो में सूत्र की भाषा होनी चाहिए।
उदाहरण के तौर पर, कुछ सूत्रों के बारे में बताऊँ तो आपने कई प्रचार सूत्र रूप में देखे या सुने होंगे।
मसलन, फेना के प्रचार का ‘फेना ही लेना’, या फिर कोका-कोला के प्रचार में, ‘ठंडा मतलब कोका कोला’।
दोनों के जरिए चैनल के किसी कार्यक्रम को प्रमोट किया जाता है।
