इन्होंने अनेक नेताओं, नरेशों और बड़े लोगों के पोर्ट्रेट भी बनाये हैं।
न केवल आकृति वरन् अंतर्मन की सूक्ष्मताओं को भी दर्शाया है।
बिहार के गवर्नर श्री अणे ने इनकी ‘गणेश पूजा’ चित्रकृति बहुत पसंद की थी और अपने साथ खरीद कर ले गए थे।
लार्ड लिनिथगो और लार्ड इर्विन भी इनसे कुछ पेंटिंग क्रय करके अपने साथ ले गए थे।
‘निर्धनों का स्वप्‍न’, ‘विदाई-चिम्बन’, ‘श्री नगर का पुल’, ‘मीनाक्षी-मन्दिर’, ‘झेलम नदी पर काश्मीर’, ‘दिवस का अवसान’, ‘गुलमर्ग घाटी’, ‘उदयपुर राज महल पर सान्ध्य प्रकाश’ आदि इनकी सुप्रसिद्ध चित्रकृतियाँ हैं।
‘भारत की झाँकियाँ’ चित्रावली में लोकजीवन के प्रसंग और महत्त्वपूर्ण दृश्य प्रस्तुत किये गए हैं।
आकृति चित्रण में ये अत्यन्त दक्ष हैं।
उनमें इनके हृदय का स्पन्दन है।
प्राकृतिक दृश्य और लैण्डस्केप-चित्रण भी इनका कमाल का होता है।
कलाकार अपने अंतः प्रदेश की विराट्‍ सौन्दर्य भावना को उन्मुक्‍त हृदय से लुटाता है।
जब-जब कलाकार ने किसी नवयौवना बाला का चित्रण किया हैं तो उसके अंग-प्रत्यंग में सुडौलता, सुचारुता और इतना सजीव उन्माद भर दिया है कि उसमें वास्तविकता का भ्रम होने लगता है।
ऐसा प्रतीत होता है, मानो सचमुच हमारे बीच कोई जानी-अनजानी आ बैठी है, लजीली आँखों की चमक और मद मुस्कान भरी।
उसके नेत्र, उसका मुख, उसकी प्रत्येक भावभंगी बोलती सी प्रतीत होती है।
ऐसे चित्र रेखानुपात, वर्ण-संयोजना और चरित्र-निरूपण की दृष्‍टि से भी अद्वितीय बन पड़े हैं।
इनके प्रभावशाली व्यक्तित्व ने बहुतों को प्रभावित किया।
इन्होंने अपना समस्त जीवन कला और कलाकारों की सेवा में अर्पित कर दिया है।
इनका असाम्प्रदायिक दृष्‍टिकोण, स्वतन्त्र विचार और प्रतियोगिता की संकीर्ण परिधि से पृथकत्‍व भावना बहुत से देशी-विदेशी कलाकारों को अपनी ओर खींच लाई है।
भोपाल, कपूरथला, पटियाला के महाराज, मास्को की नेशनल गैलरी और लंदन की बर्लिंगटन गैलरी तथा अन्य कतिपय प्रमुख संग्रहों में इनके चित्र सुरक्षित हैं।
ये लगभग अर्द्धशताब्दी से कला-सृजन और कला के उत्थान में लगे हैं।
चित्रकला के सम्बन्ध में इनके स्पष्‍ट और सुलझे हुए विचार हैं।
गहरी सूझ, परख और मर्मभेदी दृष्‍टि है जो नई कला के नाम पर किसी प्रवंचना में न पड़कर ‘सत्यं-सुन्दरम्’ की हामी हैं।
ऐसे कलाकार के प्रति जिसने हमारे समक्ष भारत की झाँकी प्रस्तुत की है, हम बहुत कृतज्ञ है।
शोभा सिंह:- पंजाब के सुप्रसिद्ध कलाकार सरदार शोभा सिंह नारी सौन्दर्य की भौतिक और आध्यात्मिक परिणति के कुशल चितेरे हैं।
उनके चित्रों में एक-एक रंग चुनकर उभरा है और दर्शकों पर अपनी अमिट छाप छोड़ जाता है।
‘सोहनी महिवाल’ इनकी सुप्रसिद्ध कृति है जिसमें नारीत्व की निर्विकार अल्हड़ सौन्दर्यनुभूति के दर्शन होते है।
इनके सिख गुरुओं के निर्मित पोर्ट्रेट प्रमुख सार्वजनिक स्थानों पर प्रस्थापित हैं।
जिससे इन्हें जनता में काफ़ी प्रसिद्धि मिली है।
लैण्डस्केप और प्राकृतिक दृश्यांकनों में रेखाओं के अनुपात द्वारा इन्होंने वातावरण को बड़ा रंजक रूप प्रदान किया है।
इनके चित्रों में जल रंग, तैल रंग और ‘वाश’ शैली का संयोजन इनकी कला का कमाल है।
फिर भी दृश्यचित्र और वस्तुचित्र की अपेक्षा इनकी मानव आकृतियों के चित्रण में रंग व गति अधिक मुक्‍त और संवेद्य है।
पेंसिल स्केच भी बड़े सुन्दर बन पड़े हैं।
इनका कलाकार नवोढ़ाओं के चित्रण में भी नारीत्व की गरिमा और पावनता को लेकर चलता है।
स्वस्थ परम्परा पर आधारित अपने ऐसे चित्रों में इन्होंने ठोस अर्थवत्ता को एक नये रूप में ग्रहण किया है।
उसकी मनोवैज्ञानिक सूक्ष्मताओं का उदघाटन किया है और कलात्मक रूप में उसकी विभिन्न भंगिमाओं को नैसर्गिक रूप में सामने रखा है।
काँगड़ा की एण्ड्रेटा पहाड़ियों के एकान्त स्थल में इन्होंने अपना निवास-स्थान बनवाया है।
कहीं रूपवादी, तो कहीं यथार्थवादी, हर कहीं सामान्य जन-जीवन के विभिन्न पहलू विभिन्न माध्यमों में उभरे हैं।
यही कारण है कि इनकी लोकप्रियता दिनों-दिन बढ़ती जा रही है।
कितनी ही समसामयिक चित्र-प्रदर्शनियों में इन्हें पुरस्कार, पदक और नक़द राशियाँ मिली हैं।
इनके व्यक्‍तिगत जीवन बिताने के ढंग और तौर-तरीके बड़े ही सादे हैं।
जीवन की रंगीनियों की हर झलक का अक़्स अब इन्होंने गंभीर आँखों में सँजो लिया है।
हवाई पंखों पर उड़ाने भरती इनकी कल्पना चिन्तन की गरिमा में विभोर हैं।
इनकी प्रचुर चित्र सर्जना के साथ-साथ इनकी ख्याति बढ़ती जा रही है जो आने वाली पीढ़ियों के लिए मार्ग स्तम्भ का कार्य करेगी।
सर्वजीत सिंह:- पर्वतीय सुषमा के चितेरे सरदार सर्वजीत सिंह पंजाब के प्रमुख दृश्य चित्रकारों में से हैं।
अंतर्लय वहीं केन्द्रित होकर इनकी कल्पना को साकार कर जाती है।
हिमालय के शिखर और उन पर जमी बर्फ की परतें, सूर्य रश्मियों के रजताभ बिम्ब जो क्षण-प्रतिक्षण बनते-मिटते रहते हैं, चतुर्दिक् मोहक दृश्यावली और वहाँ के भोले अल्हड़ निवासी सभी का इन्होंने खुले दिल से अनौपचारिक चित्रण किया है।
इनकी शैली भाव प्रवण है और प्रकृति की निरी अनुकृति में नहीं, वरन् उसके सच्‍चे रूप की आत्मीय एवं एकनिष्‍ठ भाव से प्रस्तुत करने में इनकी अधिक चिलचस्पी है।
हिमालय की पावनता का स्पर्श कर इनका आत्मचिन्तन सत्य के संधान में सृष्‍टि के रहस्यों में पैठता है और इनकी प्रखर गहरी दृष्‍टि प्रकृति की सुषमा में रमकर सम्मोहित-सी वहाँ के रंगों को उकेरती है।
यही कारण है कि सर्वजीत सिंह के रंग बड़े गहरे और चटक हैं।
बाल्यावस्था में रंग-बिरंगी तितलियों से इन्हें प्रेरणा मिली थी जैसे उनके रंग-वैविध्य ने इनके मन को बरबस हिलोर डाला।
उनमें रंगों से आकर्षण पैदा करते और ज्यों-ज्यों ये बड़े होते गए इनकी बाल कल्पना रंगों की चमक में लय होती गई।
बाद में पर्वतीय सौन्दर्य को आकर्षक रूप में प्रस्तुत करने के लिए इन्होंने रंगों के विभिन्न प्रयोगों को प्रश्रय दिया।
सर्वजीत सिंह परम्परा के क़ायल हैं, पर रूढ़, दक़ियानसी प्रणालियों के अंध भक्‍त नहीं।
नये-पुराने प्रतिमानों को उन्होंने विवेक की कसौटी पर कसा है और वे आज नव्य प्रयोगों से प्रेरणा प्राप्‍त कर रहे हैं।
भारतीय चित्रकला को पश्‍चिमी प्रभाव की बाढ़ में बह जाने से रोकना इनके मत में अनिवार्य है, किन्तु समय बदल चुका है।
किसी एक ही चौहद्दी में बँधे रहना कला के विकास के लिए हानिकारक है।
प्रकृति पर्यवेक्षण का इनका यह आकर्षण यद्यपि सहज संवेद्य और अनौपचारिक है।
तथापि पूर्व-पश्‍चिम की शैलियों के प्रत्यक्ष-अप्रत्यक्ष प्रभाव ने इन्हें अंततः ‘इम्प्रेशनिस्ट’ बना दिया है।
अतएव अपनी इस प्रतिक्रिया को इन्होंने आज अनेक प्रयोगों में बाँध दिया है, जो भावी प्रगति का सुखद सूचक है।
रूपचन्द:- चंडीगढ़ के कलाकार रूपचंद को प्रारंभ में कला की प्रेरणा ग्राम्य दृश्यों और प्राकृतिक नजारों से मिली।
कच्‍ची मिट्टी के बने मकान और झोंपड़ियाँ, पर उनकी पृष्‍ठभूमि में हरे, नीले, पीले, चटक लाल व जामुनी रंगों की पोशाक पहने गाँव की औरतें अथवा संध्या समय आकाश के विस्तृत वक्ष पर विविध रंगों का नर्तन- बस, यहीं से इन्हें रंगों से खिलवाड़ करने की ईच्छा जगी।
इन दृश्यों में बिखरे सौन्दर्य ने इन्हें अभिभूत किया, पर कलाकार की नज़र तो कुछ दूसरे ही किस्म की होती है जिसे सामान्य दर्शक मुश्किल से ही पकड़ पाता है।
रूपचंद भी आधुनिकतावाद के क़ायल हैं।
कभी-कभी आँखों के सामने जो सफेद-काले धब्बे तैर जाते हैं, वही तो माडर्न आर्ट की मूल आधारभित्ति है।
इन्हें विस्तृत सतह पर काम करने में मज़ा आता है।
प्रकृति की अनुकृतियाँ या उसका हूबहू प्रतिनिधित्व इन्हें रुचिकर नहीं, बल्कि ये प्रचलित लीक से किंचित् हटकर काम करना पसंद करते हैं।
दरअसल, कला इनकी दृष्‍टि में महज़ एक दर्शन या गहन चिन्तन का विषय नहीं है, बल्कि अंतरंग अनुभूति की उद्‍भूति है।
कला द्वारा आत्म विश्‍लेषण के माध्यम से उल्लास की ऊष्मा का एहसास होता है।
रूपचंद अपनी पेंटिंग के साथ एक दिन लुधियाना आए और वहाँ उन्होंने अपने चित्रों की प्रदर्शनी की।
फिर ये बराबर समसामयिक कला प्रदर्शनियों में भाग लेते रहे।
लुधियाना, चंडीगढ़, नई दिल्ली और बम्बई में आयोजित प्रदर्शनियों में इन्होंने प्रतिनिधित्व किया है।
चंडीगढ़ के मिलिटरी अस्पताल के बाल क्रीड़ा कक्ष का सज्‍जा-कार्य इन्हें सौंपा गया।
आजकल ये चंडीगढ़ में होम-साइंस कालेज में आर्टिस्ट के बतौर काम कर रहे हैं।
सुनील मल चटर्जी:- मुख्यतः ग्राफिक कलाकार हैं जिन्होंने समूचे यूरोप का दौरा किया है और सभी आर्ट गैलरियों व आर्ट एकेडेमियों का निरीक्षण किया है।
यूनाइटेड किंगडम और मिस्‍त्र में इन्होंने ग्राफिक कला की बहुविध टेकनीक का अध्ययन किया।
काष्‍ठ लिनोलियम, ताँबा और पत्थर के माध्यम से इन्होंने डिज़ाइन, रूपाकार और रंगों की सूक्ष्मताओं में पैठकर अपनी स्वयं की प्रभावशाली ‘टोन’ और ‘टेक्सचर’ को विकसित किया।
किसी गुट या वाद के झमेले में न पड़कर इन्होंने अपने अनवरत परिश्रम और गंभीर अध्ययन द्वारा पिछले कई वर्षों की साधना से नई-नई कला प्रणालियों के अभिनव प्रयोगों को प्रश्रय दिया है और अपना स्वयं रास्ता बनाया है।
पटना इनकी जन्म-भूमि है।
1954 में ये गवर्नमेंट आर्ट स्कूल के शिक्षक के रूप में पंजाब आ गए थे।
तब से यहीं के लोकरंजक रूपों में इनकी वृत्ति रमती गई।
विदेशों में अपने प्रवास के दौरान जो दृश्य इन्हें दीख पड़े, उनका भी इन्होंने चित्रांकन किया है।
पाश्‍चात्य शैलियों से भी ये प्रभावित हैं, किन्तु इनकी पद्धति एकदम देशीय और भारतीय लोकरूपों से प्रेरित है।
नई दिल्ली की नेशनल गैलरी आफ आर्ट, पंजाब स्टेट म्यूज़ियम और भारत एवं विदेशों की अनेक सरकारी व ग़ैर सरकारी प्रदर्शनियों में इन्होंने प्रतिनिधित्व किया है।
पंजाब की ललित कला अकादेमी इनके ग्राफिक चित्रों की प्रदर्शनी चंडीगढ़ में आयोजित कर चुकी है जो बड़ी लोकप्रिय हुई।
बुडकट, लाइनोकट, मोनोटाइप आदि सभी पद्धतियों में उत्तम कला की बारीकियों को इन्होंने बड़े कौशल से दर्शाया है।
प्राशर:- पंजाब के सुप्रसिद्ध दृश्य चित्रकार प्राशर लैण्डस्केप चित्रण में विशेष दक्षता रखते हुए भी एक कुशल मूर्त्तिकार, हस्तशिल्पी और डिज़ाइनर भी हैं।
प्रारम्भ से ही भारतीय परम्परा और सांस्कृतिक विरासत के प्रति इनकी गंभीर निष्‍ठा थी।
पर समय के दौर के साथ-साथ इनके दृष्‍टिकोण बदले और प्रयोगशील यथार्थवादी पद्धति पर यहाँ के जनजीवन, उसके संघर्षों, आशाओं-आकांक्षाओं को मानवीय धरातल पर इन्होंने प्रतिष्‍ठित किया।
फिर भी न तो इनमें भावनाओं का आरोपण ही है और न ही अन्ध विश्‍वासों, रूढ़ियों, अर्थहीन रचना तन्‍त्र के निर्मूल उपकरणों का बंधन।
रंग-संयोजन, तूलिकाघातों के आयोजन तथा अंतर की ऊष्मा से आसक्‍त है इनके चित्र, फिर भी वे यथार्थवादी उतने नहीं हैं जितने कि भावप्रवण।
शुरू में बंगाल की वाश पद्धति को इन्होंने अपनाया।
मैसूर के प्रसिद्ध परम्परावादी कलाकार अब्दुल अज़ीज इनके कला गुरु थे।
इस बीच कितने ही प्रभाव इनकी कला में रूपायित होकर सामने आ चुके थे।
प्रान्तीयता के दायरे से ऊपर उठकर इन्होंने तब तक अपनी मौलिक प्रतिभा का विकास कर लिया था।
आधुनिक कला के द्रुतगामी परिवर्त्तनों, प्रयोगों और फार्मूलों के गोरखधंधे से इन्होंने अपनी कला को बचाया है।
हालाँकि ये यूरोपीय कला धाराओं से अछूते नहीं हैं।
प्राशर ने एक आदर्श कलाचार्य के रूप में अपने शिष्य-प्रशिष्यों की पीढ़ी को बहुमुखी दिशाओं की ओर अग्रसर किया है।
साथ ही समय की माँग के अनुरूप ये युवक कलाकारों को एक नई स्फूर्त्ति और प्राणवत्ता के साथ चित्रण-वैविध्य की ओर प्रेरित कर रहे हैं।
सोहन सिंह:- अमृतसर के कलाकार सोहन सिंह लगभग 20-25 वर्षों से व्यावसायिक कलाकार के बतौर कला की साधना में प्रवृत्त हैं।
इन्हें कला विरासत में मिली थी।
इनके पिता भाई ज्ञानसिंह बड़े ही मशहूर कला शिल्पी और भित्तिचित्रकार थे।
अमृतसर के सुप्रसिद्ध स्वर्ण मन्दिर की प्राचीरों पर उन्होंने विशाल भित्तिचित्रों का निर्माण किया था।
ऐसे कलामय वातावरण और कलाकार पिता के तत्त्वावधान में कलाभिरुचियों को जागरुक किया।
इन्होंने अधिकतर जन जीवन और लोक रंजक रूपों को अपनी कला में प्रश्रय दिया है।
ये एक कुशल दृश्यचित्रकार और भित्तिकार भी हैं।
भित्तिचित्रण में इन्होंने सिख स्कूल की विशिष्‍ट फ्रेस्को पेंटिंग के तौर-तरीके अख़्तियार किये हैं।
कला को प्रारम्भ से ही इन्होंने स्वाभाविक शौक़ के रूप में अपनाया।
बाद में उसी की साधना इनका ध्येय और विधेय बन गया।
इन्हें अनेक पदक, पुरस्कार और नक़द राशियाँ प्राप्‍त हुई हैं।
मिलिटरी के लिए और शिरोमणि गुरुद्वारा प्रबन्धक समिति की ओर से इन्होंने अनेक चित्रण कार्य सम्पन्‍न किये हैं।
भारत और विदेशों के कला संग्रहालयों में इनकी अनेक चित्रकृतियाँ सुरक्षित हैं।
सोहन कादरी:- सुप्रसिद्ध नव्यवादी कलाकार सोहनी कादरी ‘एब्स्ट्रैक्ट’ आर्ट अर्थात् अमूर्त्त चित्रण की कलात्मक प्रतिभा के धनी हैं।
ये पाश्‍चात्य टेकनीक से बेहद प्रभावित हैं।
फिर भी उनमें कोरा सूनापन या नकारात्मक चित्रण है।
बल्कि मौलिक ढंग का प्रभावशाली संयोजन है- जिसने उनकी अभिव्यक्‍ति को एक नया मोड़ दिया है।
फगवाड़ा नामक एक छोटे से गाँव में इनका जन्म हुआ।
कला प्रशिक्षण के पश्‍चात् आधुनिकता की चकाचौंध में इन्होंने अपना आपा खो दिया और पूर्व-पश्‍चिम व प्राचीन-अर्वाचीन के भेदभाव को मिटाकर इन्होंने सर्वथा नये ढंग की कला-सर्जना की दिशा में अनेक प्रयोग किये।
इनके मत में रूपाकृति एक कौशल मात्र है।
कोई भी मौलिक कल्पना किन्हीं अवांछनीय बन्धनों में नहीं बँध सकती।
‘मन्द्र निनाद’, ‘सिम्फनी’, ‘खामोशी का संगीत’, ‘संगीतमय अटकलें’ जैसे इनके चित्र आकार विहीन होते हुए भी निगूढ़ रंगों की लय में डूबे हुए से लगते हैं।
अजीब रहस्यमय वातावरण, जिसमें गहरे ऊबडूब करते रंगों में इनका मन पिघलकर स्वाभाविक गति से थिरक उठा है।
चण्डीगढ़, शिमला, दिल्ली आदि स्थानों के अतिरिक्‍त ये अनेक देशी-विदेशी कला प्रदर्शनियों में भी प्रतिनिधित्व कर चुके हैं।
हरदेव:- सोहन कादरी के भाँति हरदेव भी पंजाब के मशहूर आधुनिकतावादी कलाकार हैं।
जालंधर का फहराला गाँव इनकी जन्म-भूमि है।
गाँव का अकृत्रिम, अल्हड़ वातावरण, वहाँ के भोलेभाले लोग और वहाँ के बिखरे दैनन्दिन दृश्यों में इन्हें जो कुछ दिखाई पड़ा, वह इनके मन की तरंगों पर जैसे निर्द्वन्द्व तैरता रहा।
पहले चित्र बनाने में जो मजा इन्हें आता था, वह अब भी वैसा ही आता है, पर इनका दृष्‍टिकोण क़तई बदल गया है।
उजड़े शहर, मकान, छज्‍जे, खंभे, गिर्जाघर, अजीब-अजीब शक्लें, रंग और आकार सब कुछ जैसे रहस्यपूर्ण, अभेद्य है।
इनकी नज़रों में निराकृतिमूलक पैमानों में इनका दृष्‍टिकोण अधिकाधिक प्रयोगवादी होता जा रहा है।
इनका संवेग मात्र लय में डूबकर निराकार प्रभावों में खो जाता है।
ये भित्ति चित्रकार भी हैं और दिल्ली एवं शिमला में कई म्यूरल पेंटिंग भी बनाये हैं।
बी०आर० चोपड़ा:- लाहौर के गवर्नमेंट स्कूल आफ आर्ट से इन्होंने पेंटिंग में डिप्लोमा लिया।
तत्पश्‍चात् आर्ट्‌‌स एंड हैंडीक्राफ्ट्‍स में स्विंटन (इंगलैण्ड) से डिप्लोमा प्राप्‍त किया।
इन्होंने विदेशों में रहकर देश-विदेश की कला-टेकनीक का गहरा अध्ययन किया है।
म्यूजियम और आर्ट गैलरियों में प्राचीन-अर्वाचीन प्रणालियों की बारीकियों में पैठकर इन्होंने अपने ढंग से नव्य प्रयोग किये और कला एवं शिल्प पर अपने लेखों द्वारा प्रकाश डाला।
पंजाब और हिमाचल प्रदेश सरकार के अर्से तक ये आर्टिस्ट और डिज़ाइनर रह चुके है।
ये बहुमुखी प्रतिभा के व्यक्‍ति है।
न केवल कला-सर्जना, वरन् कला के उत्थान में भी इनकी गहरी दिलचस्पी है।
सरकारी व ग़ैर सरकारी क्षेत्र में इनकी कृतियों को सम्मान मिला है।
कला की क्रमशः वर्त्तमान लोकप्रियता के साथ-साथ पंजाब में कला के उद्‍भव विकास और विस्तार करने वालों की संख्या कम नहीं है।
ख़ासकर अमृतसर के कतिपय कलाकार इस दिशा में अधिक सक्रिय जान पड़ते हैं।
प्राकृतिक दृश्यों और लोकरंजक रूपों से उन्होंने अधिकतर प्रेरणा ली है और आकर्षक रंग-रेखाओं में ऊबडूब करती दृश्यावली, साथ ही पंजाब के जनजीवन के अनेक छवि अंकन इनकी तूलिका पर थिरके हैं।
शिमला के कलाकार एस० एल० कुँवत एक अच्छे चित्रकार और भवनशिल्पी हैं।
इन्होंने राष्ट्रीय कला प्रदर्शनी, आल इंडिया फाइन आर्ट्‌‌‍स एंड क्राफ्ट्स सोसाइटी, सुरक्षा सेवाओं की वार्षिक कला प्रदर्शनियों में भाग लिया है और पुरस्कृत भी हुए हैं।
आर० आर० त्रिवेदी:- स्थानीय कालेज में कार्य कर रहे हैं और इन्होंने भी कला की दिशा मे पर्याप्‍त योगदान दिया।
‘लबालब प्याला’, ‘गरबा नृत्य’ ‘कैम्प’ आदि इनकी कृतियाँ सामान्य दृश्यों से प्रेरित हुई हैं।
इन्होंने लैण्डस्केप भी बनाये हैं और लोकरंजक विषयों का भी उतनी ही खूबी से चित्रण किया है।
लुधियाना के कलाकार कीर्ति खन्‍ना मुख्यतः दृश्य चित्रकार हैं।
‘पतझड़’, ‘पीला मैदान’, ‘मौसम का अन्त’, ‘खोया चाँद’ आदि इनकी कृतियाँ प्राकृतिक दृश्यों से प्रेरित हुई हैं।
होशियापुर के सुप्रसिद्ध कलाकार पालजी ने थिरकते रंग-रेखाओं के स्पन्दन में पंजाब की रंगीनी भर दी है।
एस० एस० दत्ता नीलोखेड़ी के मशहूर कलाकार हैं जिन्होंने दिल्ली पालिटेकनीक से फाइन आर्ट्‌‌‍स में डिप्लोमा लिया।
आल इंडिया फाइन आर्ट्‌‌स एंड क्राफ्टस सोसाइटी की ग्रुप प्रदर्शनियों और वार्षिक आयोजनों में सोत्साह भाग लेते रहते हैं और इन्होंने अनेक उद्योग प्रदर्शनियों में भित्तिचित्र निर्मित किये हैं।
जालंधर की विद्यालय एक अच्छी चित्रकार हैं और ‘व्यस्त घंटे’, ‘स्वामी’, ‘मौलना’ ‘मुस्कान’, ‘बुढ़ापा’, ‘पोर्ट्रेट स्टडी’ जैसे हर तरह के विषय अंकित किये हैं।
पंजाब के लगभग सभी प्रमुख नगरों में उदीयमान प्रतिभा के उत्साही कलाकार काम कर रहे हैं और प्राचीन-अर्वाचीन शैलियों के प्रति उनकी रुचि एवं जिज्ञासा जागरूक है।
प्रकट रूप में आधुनिक धाराओं का प्रभाव भी उन पर द्रष्‍टव्य है, फिर भी यहाँ के कलाकार किसी चौहद्दी में बँधे नहीं है।
अपनी प्रकृति के अनुसार वे अलमस्त, खुले, निर्द्वन्द्व और स्वच्छन्दता पसंद हैं और वैसे ही लोक-रंगों और उन्मुक्‍त प्रणालियों में काम करना उन्हें रुचिकर है।
प्राकृतिक सौन्दर्य की क्रीड़ाभूमि कुल्लू और काश्मीर के कलाकार, जैसा कि स्वाभाविक है, दृश्यचित्रण में विशेष रुचि रखते हैं अर्थात् वहाँ की सुषमा निधि की रंगीनी को उन्होंने सदा अपनी रंग-रेखाओं में उँड़ेलने का प्रयास किया है।
हिमाच्छादित पर्वत श्रृंखलाएँ, उन श्रृंगों तक का खुला विस्तार, अनवत गति से झरते रजत प्रपात और यहाँ का गुलाबी मौसम मन को तरोजाज़ा और उत्फुल्ल बना देता है।
देवताओं की घाटी कुल्लू यहाँ के भोलेभाले निवासियों की धार्मिक निष्ठा को मूर्त्ति-निर्माण में मुखर करती रही है।
बल्कि यहाँ के मन्दिरों और देवस्थल में सामूहिक रूप से जो देवी-देवताओं का प्राचुर्य है वे ही प्राचीन शिल्प-कौशल को व्यंजित करते हैं।
मन्दिरों की प्राचीरों पर सूक्ष्म चित्रांकन है और पत्थरों के हर चप्पे-चप्पे पर नक्‍काशी की गई है।
पर्वत के अंचलों में भगवद्‍भक्‍ति और उपासना के ये प्रतीक जनता की श्रद्धा एवं आस्था के केन्द्र रहे हैं।
निकोलस रोरिक:- महान् रूसी संत, दार्शनिक, द्रष्‍टा, तत्त्ववेत्ता एवं रहस्यमय चित्र-शिल्पी निकोलस रोरिक जब 1924 में भारत आए तो हिमालय स्थित इसी कुल्लू घाटी ने उन्हें मुग्ध कर लिया था।
और उन्होंने उरुस्वती नामक स्थान में एक निजी आश्रम स्थापित किया।
ताकि यहाँ की रम्य धरती उन्हें नित्य प्रेरणा देती रहे।
अपने देश में उन्होंने कला का प्रशिक्षण प्राप्‍त किया था।
मैडम ब्लाबेत्स्की ने सर्वप्रथम भारत से रोरिक का परिचय कराया था।
तभी से उनमें आध्यात्मिक प्रेरणा जगी और मध्य एशिया में एशियाई संस्कृति और अध्यात्म की खोज में उन्होंने व्यापक दौरे किये तथा यत्र-तत्र मूल्यवान प्रचुर सामग्री एकत्र की।
भारत आकर इन्होंने चित्रकला की सर्वथा नई परम्परा क़ायम की।
आध्यात्मिक अनुभूतियों की कलामय अभिव्यक्‍ति हिमालय के सम्पर्क में चित्र की गति और लय, रंग और रेखाएँ तथा उसकी चरम व्यंजना में हुई।
यहीं कृष्ण की बाँसुरी की प्रतिध्वनि गूँज रही है।
यहीं गौतम बुद्ध ने अपने उपदेश दिये थे।
यहीं वेदों की रचना हुई थी।
यही पांडव रहते थे।
यही आर्यावर्त्त था और यही हिमालय की अमल धवल सुषमा का प्रसार।
उसके अंतर्दर्शन ने उनकी संवेदनाओं को अनुप्राणित किया।
उनकी सूक्ष्म सौन्दर्य-चेतना को जागरूक किया और उनके प्राणों में ऐसी शक्‍ति भर दी जो प्रकृति और मानव मन के मार्मिक गूढ़ रहस्यों में तन्मय कर सके।
कला के अंतरंग सौन्दर्य एवं आनन्द के स्रोत से सान्‍निध्य स्थापित कर निजी अनुभूतियों को चरमानंद में परिणत किया जा सकता है और इस प्रकार उच्‍चतर चेतना के उत्तरोत्तर विकास द्वारा आत्मिक संप्रतीति को अधिकाधिक प्रश्रय दिया जा सकता हैं।
उसक असर उस गीत की तरह हो जिसके प्रत्येक अक्षर की सुरम्य ध्वनि हमारे कानों में गूँजती रहती है।
जब हम स्फटिक के एक टुकड़े को उठाकर देखते हैं तो उसमें अनेक रूपों का दर्शन करके हमें हैरत होती है, किन्तु वे एक समन्वयात्मक रूप प्रकट करते हैं।
कलात्मक सृजन का भी यही मूल सिद्धान्त है।
ऐसी कृति ‘सत्यं-शिवं-सुन्दरम्’ की एक आकर्षक मार्गदर्शक होगी और देखने वाले को जीवन की महानता का संदेश दे जायेगी।
रोरिक के कला सम्बन्धी विचार बड़े ही स्पष्‍ट और सुलझे हुए थे।
कला के परिवर्त्तनशील रूप और सच्‍चे प्रयोगों के महत्त्व को उन्होंने सदैव स्वीकार किया।
किन्तु अपने नयेपन के शौक़ को जो अजीबोग़रीब भौंडे आकारों में बाँधते हैं, वे कला के महत् उद्देश्य को भूल जाते हैं।
आधुनिक कला की अलोचना करते हुए एक बार उन्होंने अभिमत व्यक्‍त किया था, आजकल विचारों में जो तेजी पैदा हो गई है उसमें सृजनात्मक भावना के टुकड़े-टुकड़े हो गए है।
कभी-कभी कुछ लोग इस प्रकार के रूप और प्राकारों में अपनी शक्‍ति का दुरुपयोग करते है जिसका वास्तविकता से कोई सम्बन्ध नहीं है।
सृजन कला को व्यक्‍त करने के प्रयत्‍नों में लोग उसे बजाय मुक्‍त करने के सीमित करने और परम्परा के बन्धनों में बाँधने के तौर तरीके खोजने लगते हैं।
अतएव किसी भी सृजनात्मक कलाकार को किन्हीं बंधनों या कायदे-कानूनों में नहीं बाँधा जा सकता।
वह तो एक ऐसे विहंगम पक्षी की भाँति है जो उन्मुक्‍त वायु में विचरण करता है।
चित्र सृजना में रोरिक प्रत्यक्षवाद के क़ायल थे।
किन्तु इस तरह अंधाधुंधी के आवेश में बहकर जो रास्ते का समूचा कूड़ा करकट भी समेट ले जाये।
रंग भरते समय हर कलाकार को ठीक जगह ही रंग भरना चाहिए और उसके कान में उसकी चेतना उसे आदेश देती है कि ठीक जगह कौन सी है।
कलाकार उसी तरह से रेखांकन करके रंग भरता है।
किसी भी चित्रण की अंतर्दृष्‍टि उसकी टेकनीक में निहित नहीं है।
यदि आप विविध युगों के विविध कलाकारों की कृतियों की तुलना करें तो आप पायेंगे कि ऐसी कृतियों को जो ज़ाहिरा देखने में विरोधी हैं, आप एक समूह में रख सकते हैं।
रंगों का चयन और चित्रण की टेकनीक विभिन्न होते हुए भी उनमें एक असमानता दिखाई न देगी।
वे सब सृजन की सच्‍ची कृतियाँ होगी।
हर तरह की कला, हर तरह के चित्र, मुर्त्तियाँ, मोज़ेक, सिरेमिक या इस तरह की सभी चीजें जिन्हें किसी कलागुरु ने गढ़ा है, उनमें एकता होगी, सामंजस्य होगा, प्राणों की अंतर्लय अनुस्यूत होगी।
हममें से अक्सर लोगों ने कलाकारों के परम्परा विरोधी प्रतिपादनों को सुना है।
एक दल कहता है कि वह केवल कला की पुरानी परिपाटी को ही समझ सकता है।
दूसरा दल कहता है कि कला प्रगति में ही है और इसलिए वह आधुनिक कला कृति को देख कर ही सन्तोष पाता है।
कभी-कभी ऐसा भी होता हैं कि ये आधुनिक कलाकृतियाँ रूखी और दुर्बोध लगती हैं, मगर फिर भी कुछ लोग इन्हीं को देखकर सुख पाते हैं।
कुछ लोग आदमक़द चित्रों और मूर्त्तियों को ही सुन्दर समझते हैं।
लेकिन कुछ लोग मिनियेचर चित्रों को ही पसन्द करते हैं।
कुछ लोग बड़ी-बड़ी और भारी भरकम वस्तुओं को ही कलात्मक समझते है, जबकि कुछ लोग छोटी-छोटी चीजों में ही कला की सुन्दरता देखते है।
किसी आदमी ने कभी यह सुन लिया कि तेल से चित्र रंगे जाते है और इस विचार ने उसके अवचेतन मस्तिष्क में एक जगह बना ली।
जीवन के हर प्रकार के प्रदर्शन में और ख़ासकर कलात्मक भावनाओं के प्रदर्शन में प्रारम्भिक प्रभाव बहुत असर डालते हैं।
एक व्यक्‍ति एक ही तरह की चीज़ों से प्रभावित होने लगता है ओर दूसरी तरह की चीजों के प्रति उसमें कोई दिलचस्पी नहीं रहती।
किन्तु बसन्त आता है, नई-नई कलियाँ फूटती है और शीतकाल की ठंडक में, जो अब तक सोई हुई थी, वे फूल बनकर खिलती है क्योंकि सृजन कला का नया युग जो आ रहा है।
सृजन कला की माँग संकुचित दिमागों को नियमों, रूढ़ियों और परम्परा की भावनाओं से ऊपर उठाती है और उनके शब्द कोष के असम्भव शब्द को सम्भव बनाती है।
सृजन कला के लिए हर चीज़ सम्भव है।
वह मानवता को अपने साथ-साथ आगे बढ़ाती है।
सृजन कला तरुणों का झण्डा है।
वह नई सम्भावनाओं का बीमा है।
वह अन्ध-विश्‍वास के ऊपर शान्तिमय विजय है, वह मानव-कल्याण का नया आन्दोलन है।
भारतीय ऋषियों ने यह कहा कि सृष्‍टि का कल्याण सत्य, शिवं, सुन्दर बनने से ही होगा।
इस कसौटी की परख यह है कि कला वस्तु को आकर्षक होने के साथ-साथ सुन्दर भी होना चाहिए।
मानव हृदय के रहस्यमय अंतरतम में प्रकृति ने विश्‍वास जनक न्याय और नीर-क्षीर विवेक की क्षमता दी है।
उसी से यह पता चल सकता है कि वास्तविक सिद्धान्त क्या है, वास्तविक सृजन कला क्या है और वास्तविक सौन्दर्य क्या है।
प्रकृति के सान्‍निध्य में होने वाले अंतर के आलोड़न को आध्यात्मिक उपलब्धि के रूप में उन्होंने अपने चित्रण की आधार-भित्ति बनाया।
रूप-रस गंधमय प्रकृति और उसका प्रोज्‍ज्वल रूप ही उनकी कला की प्रमुख प्रेरणा है।
प्रकृति के साथ मानव सम्पर्क अपरिहार्य है, दोनों परस्पर प्रीति और प्रतीति के गठबंधन में बँधे हैं।
प्रकृति का रूपान्तर वह अपने में ही खोजता है, वही वस्तुतः उसकी नियंता है।
रोरिक की कला भारत की अमूल्य धरोहर है जिसने आध्यात्मिक प्रेरणा दी है।
उनके चित्रों में जो माधुर्य, रस और उदात्त भाव है और उनके चित्रण की जो अपनी निजी शैली है वह बेजोड़ है।
निजी सृजन में एक ओर तो वे पूर्व और पश्‍चिम के सामंजस्य की चेष्‍टा कर रहे थे तो दूसरी ओर भाव साम्य द्वारा गूढ़ आध्यात्मिक को कलात्मक स्वरूप प्रदान करने के इच्छुक थे।
फिर भी वे साधक पहले थे और बाद में कलाकार।
कला तो उनकी साधना प्रकट करने का महज़ माध्यम थी।
स्वेतोस्लाफ रोरिक:- निकोलस रोरिक के पुत्र स्वेतोस्लाफ रोरिक अपने पिता के समान ही एक पहुँचे हुए दार्शनिक कलाकार हैं यद्यपि उनका विचार दर्शन उतना आध्यात्मिक नहीं जितना कि विश्‍लेषणात्मक।
श्‍वेताभ हिम का अखण्ड और अविच्छिन्‍न प्रसार जो अस्त होते सूर्य की कनक रश्मियों से स्वर्णिम हो उठता है।
भारतीय कला और समय-समय पर होने वाले उसके रूपान्तरों में उन्होंने बहुत कुछ खोजा और पाया।
इनकी कला की मूल भित्ति पुरातन कला परम्पराओं पर आधारित है।
बोल्शेविक क्रान्ति के बाद जब इनका परिवार स्वीडन, अमेरिका और अन्ततः भारत में आ बसा तो पाश्‍चात्य और प्राच्य प्रभावों से अभिभूत इनका मन विशद होता गया।
एक सच्‍चे क्रिश्‍चियन होते हुए भी भारतीय दर्शन में इनकी गहरी निष्‍ठा है।
इन्होंने व्यापक भ्रमण द्वारा यहाँ की कला की बारीकियों का गहरा अध्ययन किया है।
सौन्दर्य और सत्य के मूल में बोध, ज्ञान और आनन्द की उपलब्धि भारतीय कला की विशेषता रही है जिसकी अप्रतिम पावनता में इन्हें अनन्त और अनादि की झलक मिली और प्रकृति व परमेश्‍वर के दर्शन हुए।
यहाँ की कला कृतियों की रंग-रेखाओं की गति में एकतान से इनकी मानसिक संस्थिति सबसे अधिक प्रवाहमान हो उठी।
सौन्दर्य के आस्वादन का रहस्य इनके हृदय में आध्यात्मिक स्पन्दन बन कर प्रकट हुआ जो इनके कृतित्त्व की विशेषता है।
इन्होंने प्रायः विश्‍व के सभी कला केन्द्रों में घूम-घूम कर वहाँ की सांस्कृतिक सम्पदा में झाँका।
सच्‍चे मानो में स्वप्‍न द्रष्‍टा और मनीषी सृष्‍टा होने के बावजूद आधुनिक कला धाराओं ने भी इन्हें अभिभूत किया है।
अमेरिका, तिब्बत और दूसरे देशों की अनुभव संपदा के सत्य को पकड़ने का इन्होंने प्रयास किया।
इन्होंने प्रायः समूचे विश्‍व का भ्रमण किया है।
ज्ञान के क्षेत्र में इनका मन सदा खुलता गया और बाहरी जीवन में अपने आपको मिटाकर आत्मा को पुष्पित, फलित और प्रतिमंडित किया।
कला इनके लिए मन का कुतूहल नहीं और न ही बुद्धि का व्यसन है।
पश्‍चिम के ज्ञान और पूर्व की आध्यात्मिक धारा के सलिल से सीचकर इन्होंने उसकी गहरी सचाई को समझा है और उसमें एकदम नया अर्थ भर दिया हैं।
इनके हिमालय के दृश्यांकन जादू की सी लयमय चारुता में डूबे दर्शक की आँखों में सौंदर्य की कौंध-सी भर देते हैं।
इस विचित्र लोक में रहस्यमयी आकृतियाँ, तिब्बती लामाओं और भारतीय ऋषियों, हिन्दू देवी-देवताओं, मनीषी दार्शनिकों व धार्मिक प्रतिनिधियों को भी चित्रित किया गया है।
रूस या मध्य एशिया के अतीत दर्शी के रूप में इनकी विश्‍लेषक दृष्‍टि बहुत दूर तक पहुंची है।
ऐसी व्यंजना को अधिक मुखर करने के लिए उन्होंने प्रकाश का सहारा लिया है।
अर्थात् ऐसा प्रकाश जो दिव्य जीवन, ईश्‍वर-प्रेम और विश्‍व-सौंदर्य की झाँकी प्रस्तुत करता हैं।
वस्तुतः प्रकाश की दृश्यात्मक सत्ता द्वारा इन्होंने अपनी भावनाओं को संगीत की सी लय में बिखेर दिया है।
विसंगतियों के इस निस्मीम अरण्य में प्रकाश की पावन पयस्विनी ही अंचलों को चीरकर आत्मा के क्षितिज को छू जाती है।
रोरिक ने सामान्य प्रसंगों और रात-दिन की घटनाओं पर भी दृष्टिपात किया है।
‘खेत में एक किसान’, ‘दक्षिण भारत के पर्वतीय भू-भाग का एक चरवाहा, ‘मेले की ओर जाते हुए ग्रामीण’, ‘बाग में एक नारियल’, ‘बाग में एक नारियल’, ‘फूलों के गुच्छे’ जैसे चित्र सचेतन प्रज्ञा के प्रतीक है।
माइकेल एंजलो जैसी सुष्‍ठु चारुता, रेम्ब्रांट जैसा छाया-प्रकाश का सूक्ष्म विश्‍लेषण और देलाक्रो जैसा आकृति-निर्माण तथा वरमीयर जैसी नीरव शांति हमें रोरिक के चित्रों में मिलती है।
टेम्परा और तैलरंगों में ये नित-नये प्रयोगों में लगे रहते हैं।
रेखा-रंगों लाइट-शेड में इनका अद्‍भुत चित्रशिल्प, सौंदर्य बोध और कलात्मक सुरुचि का उत्तरोत्तर विकास हुआ है।
लैण्डस्केप की ही तरह पोर्ट्रेट चित्रण में भी उन्हें वैसी ही दक्षता प्राप्‍त है।
हिमालय के चरणों में वास करने वाले इस कलायोगी ने आधुनिक युग में एक ऐसी नई दृष्‍टि और नये आदर्श दिये हैं जो सामान्य धारातल से उठाकर अचिन्त्य भावलोक में प्रतिष्‍ठित करते है।
अनागारिक गोविन्द:- जर्मन कलाकार अनागारिक गोविन्द ने भी हिमालय की गोद में प्रकृति की वह रंग स्थली चुनी जहाँ क्षण-प्रतिक्षण उनके मन की ललक सृष्‍टि की रंगीनियों में झूम-झूम उठी।
हिमालय उनके आत्मचिन्तन और साधना का प्रतीक बन गया।
हिमालय की सन्‍निधि में उनकी आत्मा जाग उठी, कला-संचेतना प्रखर हो उठी, जीवन्त शक्‍ति मुखर हुई।
जिस कन्दरा के भीतर बैठकर ये आत्म-चिन्तन किया करते थे, उसी के समक्ष एक विशाल पर्वत खंड था।
इस प्रकार के अलौकिक दृश्य में उन्हें आत्मदर्शन हुए जैसे मेरु पर्वत के निकट कल्प वृक्ष, जो समूची शक्‍ति का केन्द्र स्थल है और जिसकी गतिशील धाराएँ समूची सृष्‍टि में संचरण करती हैं।
यह वृक्ष इन्हें महागुरु की तरह प्रतीत हुआ जो अपनी सुखद शीतल छाया में समेटना चाहता है।
पार्वत्य प्रदेश की शांतिमयी क्रोड़ में समूचे अंतर्विरोधी दृश्य एकाकार हो युगबोध के सभी धरातलों से भिन्न कुछ और ही प्रतीति कराते है।
अनागारिक गोविन्द आधुनिक धाराओं से भी प्रभावित हुए।
‘एब्स्ट्रैक्ट’ आर्ट और ‘क्यूबिज्म’ में उन्हें भारतीय दर्शन और सूक्ष्म तत्त्वों का आभास हुआ।
शैलेश्‍वर जीवन्त शक्‍ति को उद्‍बुद्ध करने वाला है, दिग्भ्रमित को मार्ग दिखाने वाला हैं।
इन्होंने जीवन कितने ही वर्ष हिमालय की साधना में व्यतीत किये हैं।
इनके चित्र अधिकतर प्रतीकात्मक हैं।
हिमालय का जो स्वरूप इनके चित्रों में मिलता है, वह गूढ़ आध्यात्मिक चिंतन के रूप में है, जहाँ कभी-कभी सूक्ष्मता व प्रतीकवादिता हावी हो उठती है।
व्यापक भ्रमण द्वारा जो बहुविध संस्कृतियों, कला-तत्त्वों, नूतन-पुरातन पद्धतियों को इन्होंने आत्मसात् किया, उन्हें समझा-बूझा और अपने ढंग से अपनाया तो उन्हें दूसरों के समक्ष भी रखा है।
संघर्षरत मानव शांति की खोज में भटक रहा है।
किसी व्यापक गहन और महान् सत्य के अभाव में उसकी यह अपरिहार्य नियति बन गई है, जिससे उसका छुटकारा नहीं, अतएव उसकी बुद्धि और कल्पना किसी शांत परिवेश में ही उचित दिशा खोज सकती है।
काश्मीर ग्रुप:- काश्मीर तो प्रारम्भ से ही कला का केन्द्र रहा है।
सदियों से वहाँ के कारीगर आर्थिक अभावों के बावजूद कला-साधना-रत रहे हैं।
कलाप्रिय मुग़ल बादशाहों के शासन-काल में काश्मीरी शिल्प और दस्तकारियों की बेहद उन्नति हुई।
ईरान और फ़ारस की कला का भी यहाँ प्रभाव पड़ा।
कलाकारों का आदान-प्रदान होता रहता।
वहाँ के बहुत से कारीगर इधर आकर बस गए, जिनके वंशज पीढ़ी-दर-पीढ़ी अपने पैतृक व्यवसाय को आगे बढ़ाते रहे।
मौजूदा युग में काश्मीरी कला पहले जैसी श्रमसाध्य सूक्ष्मता लिये नहीं है।
किन्तु इसमें सन्देह नहीं कि उसमें वैविध्य है, तरह-तरह के तौर-तरीकों का आविष्कार हुआ है और इस कलात्मक बाहुल्य में भी उनका प्रकृति-प्रेम और कुदरत के कौतुकों के प्रति रुझान बढ़ा है, घटा नहीं।
आन्तरिक चेतना की अनुभूति में प्रकृति के सम्पर्क से जो अभिव्यक्‍ति का माध्यम उन्हें सूझ पड़ा, उसे उन्होंने सहज ढंग से सामने रखा।
अनुभव के स्तर पर पहले की प्रणालियों में बेहद अन्तर है, किन्तु कल्पना की क्रीड़ा या निरा व्यावसायिक दृष्‍टिकोण ही उनका नहीं है।
त्रिलोक कौल:- नव्य कलाकारों में अपना स्थान बना चुके हैं।
प्रारम्भ में ही कला के इतिहास और साहित्य में रुचि होने के कारण ये कला की सूक्ष्मताओं में पैठ सके।
गणित और विज्ञान में इनकी प्राथमिक शिक्षा हुई थी।
अतएव कला के प्रति इनका रुझान उतना भावात्मक नहीं जितना कि बौद्धिक है।
ख़ासकर काश्मीरी सुषमा और गुजरात की लोक संस्कृति ने इनकी चेतना को प्रखर और परिष्कृत बनाया है।
पहले डायरेक्टरेट आफ काउंटर प्रोपैगेण्डा में ये दृष्‍टान्त चित्रकार और सज्‍जाकार के बतौर कार्य करते रहे।
विषय-वैविध्य, उन्मुक्‍त प्रणाली और इनका काम करने का ढंग भी बड़ा ही सहज और सादा था।
इनके दृष्‍टिकोण भी किसी ख़ास प्रकार की पद्धति या तौर-तरीकों की क़ैद को तोड़ चुके थे।
राष्‍ट्रीय कला प्रदर्शनी, पूर्वी यूरोप में आयोजित भारतीय कला प्रदर्शनी, बड़ौदा आर्टिस्ट ग्रुप प्रदर्शनी तथा समय-समय पर आयोजित देशी-विदेशी कला प्रदर्शनियों में ये भाग लेते रहते हैं।
बम्बई, बड़ौदा, श्रीनगर, नई दिल्ली आदि में इन्होंने अपनी व्यक्‍तिक प्रदर्शनी भी की है।
काश्मीर के प्रगतिशील कलाकार संघ के प्रमुख संस्थापक और बड़ौदा ग्रुप आफ आर्टिस्ट के ये संस्थापक सदस्य हैं।
गुलाम रसूल संतोष:- मुख्यतः ग्राफिक कलाकार हैं।
इनकी भी शिक्षा बड़ौदा एम० एस० यूनीवर्सिटी में हुई।
जयपुर में रहकर इन्होंने म्यूरल पेंटिंग और फ्रेस्को टेकनीक का गंभीर अध्ययन किया।
भारत सरकार की ओर से एडवांस स्टडी के लिए इन्हें छात्रवृत्ति प्रदान की गई।
रसूल का प्रकृति-चित्रण बड़ा ही रंजक है।
स्वतः प्रेरणा वश इन्होंने उन्मुक्‍त प्रयोग किये हैं, ख़ासकर ग्राफिक में इन्हें विशेष दक्षता हासिल है।
पूर्वी यूरोप में ललित कला अकादेमी द्वारा आयोजित भारतीय कला प्रदर्शनी, टोकियो की अंतर्राष्‍ट्रीय कला प्रदर्शनी और यू० एस० ए० की म्यूज़ियम आफ माडर्न आर्ट में इनकी कृतियों को सम्मान पूर्वक स्थान मिला है।
काश्मीर में दो बार इन्होंने अपनी व्यक्‍तिक प्रदर्शनी की है।
अनेक देशी-विदेशी प्रदर्शनियों में ये भाग लेते रहे हैं।
दर असल, परिस्थितियों के विरोधाभासों में भी इनका दृष्‍टिकोण बड़ा ही विशद रहा है।
ये प्रगतिशील दृष्‍टिकोणों के साथ आगे बढ़ रहे हैं।
किन्तु ये उस माने में प्रगतिशील नहीं हैं कि आधुनिक विरूपता के भौंडेपन को भी पसंद करते हों।
काश्मीर के प्रगतिशील कलाकार संघ के ये सदस्य हैं।
बड़ौदा ग्रुप आफ आर्टिस्ट की स्थापना और निर्माण में इन्होंने योगदान दिया।
ललित कला अकादेमी में काश्मीर के सदस्य के बतौर इन्हें मनोनीत किया गया।
काश्मीर राज्य के अन्तर्गत होने वाले कला-आयोजनों और सांस्कृतिक कार्यक्रमों में भी ये बेहद अभिरुचि रखते हैं।
दीनानाथ बाली:- काश्मीर के सुप्रसिद्ध दृश्य चित्रकार दीनानाथ बाली में कला प्रवृत्ति जन्म-जात है।
स्कूल की पढ़ाई के बंधन से इनकी कलाभिरुचियों को जब शह नहीं मिली तो एक दिन ये घर से भाग खड़े हुए।
अपने परिवार, ख़ासकर माँ की सेवा की खातिर इन्होंने अपने विद्यार्थी काल में ही सीनर पेंटर के रूप में सर्विस कर ली।
बाद में मद्रास थियेटर लिमिटेड में भी तीन वर्ष तक काम किया।
इस दौरान इन्हें भारतवर्ष का दौरा करने का अवसर मिला।
तैलचित्र और स्केच काफ़ी संख्या में इनके पास थे।
काश्मीर की औद्योगिक प्रदर्शनी में इनके सभी लैण्डस्केप बिक गए।
इनके चित्र बड़े ही लोकप्रिय सिद्ध हुए।
कलकत्ता की एकेडेमी आफ फाइन आर्ट्‌‌‌‍स से प्रशस्तिपत्र के साथ-साथ इन्हें पदक भी प्राप्‍त हुआ।
इससे बड़ी राहत मिली इस किशोर कलाकार के मन को।
वह प्राणपण से लैण्डस्केप-निर्माण में जुट गया।
विदेशी सैलानी आते और इनके स्केच बहुत पसंद करते और खरीद ले जाते।
विदेशियों का आना प्रायः रुक गया था।
इन्हें सोचने-समझने का अवसर मिला और इन्होंने स्वयं प्रेरणा वश निजी शैलियों का विकास किया।
तैलरंगों में चाकू के ‘स्ट्रोक’ से ये पेंटिंग तैयार करते हैं और जलरंगों में पारदर्शी ‘वाश’ पद्धति अधिकतर अख़्तियार की है।
सौन्दर्य चेतना का संतुलन स्थापित कर ये प्रकाश-छाया के व्यंजक सम्मिश्रित प्रभाव को उत्पन्‍न करने के हामी हैं।
ये चाहते हैं कि जिस आनन्द की अनुभूति इन्हें स्वयं हुई, वही दर्शक को भी होनी चाहिए।
लैण्डस्केप के अलावा पोर्ट्रेट चित्रण भी इनकी ‘हाबी’ है।
इन्होंने सैकड़ों छविचित्र अंकित किये हैं।
ए० ए० रैबा:- रैबा की कला-चेतना का विकास मिट्टी के खिलौनों से हुआ।
रंग-बिरंगी मानवाकृतियों को ये घंटों निहारते रह जाते और उनकी बारीकियों पर इनका बाल औत्सुक्य सुस्थिर हो जाता।
ये लगभग 1946 से कला की गंभीर साधना में प्रवत्त हैं।
अप्लाइड आर्टिस्ट और डेकोरेटर के रूप में इन्होंने काफी अभ्यास किया है।
टेराकोटा, पच्‍चीकारी और ईंट व तार के संयोग से भित्ति चित्रकारी में ये विशेष दक्ष हैं।
काष्‍ठ शिल्प में भी रुचि है और एकान्त परिश्रम एवं साधना द्वारा इन्होंने निजी मौलिक शैलियों का अविष्कार किया है।
रैबा की कला पर विदेशी धाराओं का प्रभाव है।
फिर भी इनके चित्रण और आकृतियों की विशिष्‍ट भाव-भंगिमा इनकी अपनी है।
देश-विदेश की समसामयिक महत्त्वपूर्ण प्रदर्शनियों में इन्होंने भाग लिया है।
बंसीलाल परिमू:- ये चित्रकार और मूर्त्तिकार दोनों है।
किसी स्कूल-कालेज में नहीं बल्कि स्वतः इन्होंने कला का अभ्यास किया है।
इनकी कलाकृतियाँ काफ़ी लोकप्रिय हैं।
काश्मीर की कतिपय कला-प्रदर्शनियों में इन्होंने भाग लिया है।
इंडियन एकेडेमी आफ फाइन आर्ट्‌‍स कलाप्रदर्शनी तथा अन्यान्य प्रदर्शनियों में ये भाग लेते रहे हैं।
श्रीनगर की काश्मीर आर्ट सोसाइटी के ये संस्थापक सदस्यों में से हैं।
‘अलमस्त’:- पेस्टल पेंटर ‘अलमस्त’ सचमुच अलमस्त और उन्मुक्‍त प्रवृत्ति के कलाकार है।
काश्मीर के प्रकृति वैभव में झाँककर इन्होंने बड़े ही रंजक व अनूठे दृश्यचित्र प्रस्तुत किये हैं।
पर्वतों की कतार, घाटियों की शोभा और इन घाटियों पर हरियाली के सुन्दर, गहन और सघन रूप से आच्छादित आवरण तथा विविध दृश्यावलियों ने इनके जिज्ञासु मन को शह दी।
‘अलमस्त’ किन्ही बाहरी लाग-लपेट में न पड़कर महज़ नैसर्गिक कलाभिरुचियों को प्रश्रय देते हैं।
अपनी अनौपचारिक, निर्व्याज्य शैली के कारण ही इनका ‘अलमस्त’ नाम सार्थक हो सका है।
काश्मीरी कलाकार अपनी परम्परागत धारणाओं और रूढ़ मान्यताओं से परे बड़े ही सजग और हर देशी-विदेशी प्रणालियों के प्रति उन्मुख है।
नये कलाकारों का एक बड़ा ग्रुप नितांत अधुनातन धाराओं से भी प्रभावित है, फिर भी काश्मीरी कलाकारों की यह ख़ासियत है कि वे अपने प्रकृति-प्रेम को नहीं झुठला सके हैं।
भारतीय कला की समृद्धि में बिहार का अभूतपूर्व योग-दान रहा है।
मगध क़ी लोककलाएँ, नालन्दा की पाषाण प्रतिमाएँ, पाल कला-शैली और यहाँ के विभिन्‍न स्थानों में प्राप्‍त कला के प्रचुर अवशेष ऐसी मूल्यवान विरासत है जो ऐतिहासिक महत्त्व लिये है।
मौर्य और गुप्‍त सम्राटो के संरक्षण में जो कला-कौशलों का विकास हुआ वह आध्यात्मिक कल्पना की सिद्धि और शाश्‍वत भावनाओं का मूर्त्तरूप है।
देव-मूर्त्तियों, यक्ष-यक्षिणियों और बुद्ध-प्रतिमाओं में कलाकारों के चरम चिन्तन की झाँकी मिलती है।
पटना कलम का उन्हीं दिनों आविष्कार हुआ।
इस शैली की कितनी ही खूबियाँ थीं- व्यक्‍ति चित्र, दृश्यचित्र, शासकीय वेषभूषा, उनके अंतरंग एवं बहिरंग जीवन की विविध झाँकियाँ जिन्हें उन्होंने बड़ी कलात्मक सूक्ष्मता से चित्रित किया।
कलाकारों की टोली इधर-उधर बिखर गई।
आजीविका की खोज में वे दूसरे प्रदेशों में जा बसे और यहाँ की कला की खूबसूरती और नफ़ासत जाती रही।
ब्रिटिश शासन काल में जब अंग्रेज बहुसंख्या में आ बसे तो उन्होंने यहाँ के कलाकारों द्वारा निर्मित चित्रों को पसंद किया।
यूं तो वे अंग्रेजी ढंग के बनाये लैण्डस्केप, पोर्ट्रेट व पेंटिंग पसंद करते थे।
पर देशी पद्धति पर बने दृश्यांकन एवं नज़ारों में भी उन्हें बेहद रुचि थी और अच्छी चीज़ों की पहचान।
इसके अतिरिक्‍त राजा-महाराजा, सेठ-साहूकार, राज्याधिकारी एवं अभिजात्य वर्ग में कला का बतौर शौक़ प्रचलन था।
उनके आश्रय में हर किस्म के चित्रों का निर्माण हुआ।
टिकारी और बेतिया महाराज के राज्यकाल में अनेक धार्मिक पुस्तकों को चित्रांकित किया गया।
उन्नीसवी शती में पटना कलम के प्रवर्त्तकों में से सर्व प्रथम नाम सेवकराम का आता है।
इनके बनाये कतिपय चित्र आज भी उपलब्ध हैं।
कागज़ पर काली स्याही से इकरंगे प्रभाव की मुखर गरिमा लिये हैं उनके चित्र जिन पर अंग्रेजी चित्रांकन का भी प्रभाव है।
ईश्‍वरी प्रसाद वर्मा:- मौजूदा युग में ईश्‍वरी वर्मा पटना कलम के अंतिम प्रतिनिधि माने जाते हैं।
इन्होंने किसी स्कूल या कालेज में कला की शिक्षा प्राप्‍त नहीं की थी, बल्कि परम्परागत प्रेरणा वश इनमें सहज रुचि विकसित हुई।
शिव लाल की पुत्री स्वर्ण कुमारी, जो इनकी माँ थी और सोना देई के नाम से प्रविख्यात थी, स्वयं एक कुशल चितेरी थी।
माँ का संस्कार और नाना की अमिट छाप बालक पर पड़ी।
पर प्रायः उनकी बदली होती रहती, अतः नाना के तत्त्वावधान में पले और उन्हीं के चरणों में बैठकर चित्रकला का अभ्यास किया।
आजीविका के लिए चूँकि कुछ धंधा करना चाहिए यह सोचकर इन्होंने मथुरा के राजा लक्ष्मण दास के यहाँ नौकरी कर ली।
राजा साहब के यहाँ गुणग्राही व्यक्‍तियों की कमी न थी।
नित-नये प्रयोगों द्वारा ये तजुर्बे हासिल करते गए।
कला की सूक्ष्मताओं में पैठने की जिज्ञासा इन्हें कलकत्ता ले गई।
शरू में इन्होंने निजी व्यवसाय किया।
विदेशी कम्पनियों के लिए साड़ियों के पाट और उन पर भिन्न-भिन्न डिज़ाइन बनाया करते थे।
इनकी मौलिक प्रतिभा और सधे हाथ की सफाई, साथ ही भारतीय ढंग का शुद्ध चित्रण देखकर वे दंग रह गए।
गुणग्रहों हेवेल ने इनकी प्रतिभा को भाँप लिया और अपने यहाँ नियुक्‍त कर लिया।
यहाँ के कलामय वातावरण से संश्‍लिष्‍ट इनकी सृजन-सामर्थ्य का और भी अधिक विकास हुआ।
जापानी चित्र टेकनीक का इन्होंने अध्ययन किया और जलरंगों में रेशम पर चित्र बनाये।
हाथी दाँत, चमड़े तथा रासायनिक मसाले से पालिश करके सुनहरी चित्रांकन में इन्होंने काफी काम किया।
लेडी हार्डिंज ने इनसे राग-रागिनियों, आसन मुद्राओं के चित्र बनवाये।
बंगाल के गवर्नर की पत्‍नी लेडी लिंटन के ये कला गुरु थे।
कलकत्ता के विक्टोरिया मेमोरियल की चित्रशाला की अध्यक्षा श्रीमती पर्सी ब्राउन को भी इन्होंने चित्रकला का प्रशिक्षण दिया।
इन दोनों कलाप्रेमी महिलाओं ने अपने गुरु को सम्मान दिया, साथ ही कला की दिशा में अग्रसर होने का अवसर।
शिकागो की अंतर्राष्‍ट्रीय कला प्रदर्शनी में अष्‍ट धातु पर एक सुन्दर मैडल प्राप्‍त हुआ था।
काशी के भारत धर्म महामंडल के संरक्षक नरेशों ने इन्हें ‘चित्रकला विशारद’ की उपाधि से विभूषित किया था।
सूर्यपुरा के महाराज से भी इनका प्रगाढ़ सम्बन्ध था।
इनके विशाल चित्रों का संग्रह कलकत्ता में है।
चित्र-निर्माण में ये विदेशी रंगों का नहीं बल्कि स्वनिर्मित देशी रंगों का प्रयोग करते थे।
कला का रसस्रोत इनकी सन्निधि में जैसे निर्बन्ध रूप से प्रवाहमान हो उठता था।
इनके ज्येष्‍ठ पुत्र नारायण प्रसाद वर्मा भी एक अच्‍छे कलाकार थे, पर उनकी जल्दी ही मृत्यु हो गई।
इंग्लैण्ड जाकर उन्होंने पाश्‍चात्य कला-शैलियों का अध्ययन किया, किन्तु वे भी असमय काल-कवलित हुए।
पुत्री श्यामादेवी भी चित्रण में रुचि रखती थीं।
ईश्‍वरी प्रसाद वर्मा पटना कलम के जीवंत प्रतीक के रूप में काफ़ी कुछ देकर इस संसार से विदा हुए।
आध्यात्मिक और दार्शनिक चिन्तन के आधुनिकीकरण का प्रयास, जो उन्होंने विदेशी पद्धतियों के संयोग से किया था, इनकी विशिष्‍ट उपलब्धि है जिसमें मौजूदा कला के अंकुर प्रस्फुटित हुए।
इनकी टक्‍कर का कोई व्यक्‍तिव तो आज बिहार में नहीं है, फिर भी अनेक नये-पुराने कलाकार अपने-अपने रंग से कला-क्षेत्र में कार्य कर रहे हैं।
राधा मोहन:- ये भी पुराने खेवे के कलाकारों में से हैं।
कला की प्रेरणा इन्हें अपनी बहन से मिली।
होली-दीवाली जैसे लोकपर्वों पर वह इनसे चित्रांकन कराती।
भाई की सधी उँगलियों की करामात देखकर वह बेहद खुश होती और इन्हें अधिकाधिक इस ओर प्रवृत्त होने का प्रोत्साहन देती।
एक ओर इस विशिष्‍ट शैली का अभ्यास किया, तो दूसरी ओर कालेज की पढ़ाई भी साथ-ही-साथ चलती रही।
वकालत पास की, पर उसमें इनका मन न लगा।
इनकी खूबी है कि इन्होंने पटना में गवर्नमेंट स्कूल आफ आर्ट्‌‍स एण्ड क्राफ्ट्स की स्थापना की है जिसने कला की दिशा मे न जाने कितनों को प्रेरित किया।
पटना में इन्होंने कतिपय भारतीय और विदेशी कला-प्रदर्शनियों का आयोजन किया।
लेक्चर टूर किये और कला पर समीक्षात्मक लेख लिखे।
ये ललित कला अकादेमी की सामान्य परिषद के सदस्य हैं और अनेक स्थानीय कला एवं सांस्कृतिक संस्थाओं से सम्बद्ध रहे हैं।
राधामोहन ने न सिर्फ़ कला क्षेत्र में अमूल्य अवदान दिया, अपितु अनेक कला-शैलियों की सर्जना की।
जिज्ञासु विद्यार्थियों को कला की दिशा में प्रेरित किया और नूतन-पुरातन पद्धतियों में सामंजस्य स्थापित किया।
दिनेश बक्शी:- पटना के वयोवृद्ध कलाकार हैं जो लगभग 25-30 वर्षों से भी अधिक व्यावसायिक रूप में कला-साधना में प्रवृत्त हैं।
ये ख़ासतौर से तैलरंगों में पोर्ट्रेट और जलरंगों में आकृति-निर्माण की विशेष दक्षता रखते हैं।
रामगढ़ में कांग्रेस अधिवेशन के अवसर पर इन्होंने चित्रण का दायित्व सम्भाला और बड़ा सुन्दर काम किया।
उपेन्द्र महारथी:- वर्षों से कला-क्षेत्र में काम कर रहे हैं, ख़ासकर पोर्ट्रेट और दृश्य-चित्रण में अपना सानी नहीं रखते।
बुद्ध चित्रावली, गाँधी, जवाहर, राजेन्द्र बाबू आदि बड़े-बड़े व्यक्‍तित्वों को इन्होंने हूबहू अपनी छवियों में उतार दिया है।
इनकी सधी रेखाएँ और रंगों का अनुरूप सामंजस्य कमाल का होता है।
जलरंगो और तैलरंगों में समान पैठ है।
यही प्राणवंत चेतना इनकी कला-साधना में साकार हुई।
आजकल पटना में इंडस्ट्रियल डिज़ाइन्स के डिपुटी डायरेक्टर हैं।
सुरेन्द्र पांडेय:- पटना के गवर्नमेंट स्कूल आफ आर्ट्‌‌स एंड क्राफ्ट्स के मौजूदा प्रिंसिपल सुरेन्द्र पांडेय ने शांतिनिकेतन में कला का प्रशिक्षण प्राप्‍त किया है।
बंगाल स्कूल की परम्पराओं और शांतिनिकेतन की बहुमुखी कला-धाराओं का गंभीर अध्ययन किया हैं।
ये न सिर्फ़ कला-सर्जना में रुचि रखते हैं, प्रत्युत कला के अभ्युत्थान में भी बेहद दिलचस्पी है।
आधुनिक प्रणालियों के दिशाहीन प्रवेग में, जो नौसिखियों को गुमराह करने का माध्यम बनी हुई है, उनकी रुचियों को अपने ढंग से परिष्कृत एवं प्रसरणशील करने का इन्होंने गंभीर और सराहनीय प्रयास किया है।
बटेश्‍वरनाथ श्रीवास्तव:- मुख़्यतः चित्रकार और ग्राफिक आर्टिस्ट हैं।
लगभग पच्‍चीस वर्षों से कला-साधना में प्रवृत्त हैं।
इनके कृतित्व पर विदेशी कला-प्रणालियों का भी प्रभाव है, किन्तु इससे इनकी कार्यपद्धति सुस्थिर और कलारूपों में परिपक्‍वता आई है।
इटली की कला प्रदर्शनी में इन्होंने प्रतिनिधित्व किया और इन्हें आल इंडिया फाइन आर्ट्‌‍स सोसाइटी का स्वर्ण पदक मिला।
1947 में फ्लोरेंस की कला प्रदर्शनी में भी इन्होंने हिस्सा लिया।
ये पटना की शिल्प कला परिषद के सदस्य हैं और गवर्नमेंट कालेज आफ आर्ट्‌‌‌‌स एंड क्राफ्‍ट्स के फाइन आर्ट डिपार्टमेंट के प्राध्यापक हैं।
सत्यनारायण मुखर्जी:- कलकत्ता के गवर्नमेंट कालेज आफ आर्ट्‌‌‌‍स से इन्होंने फाइन आर्ट में डिप्लोमा लिया।
व्यावसायिक कलाकार के बतौर वर्षों से ये कला-क्षेत्र में कार्य कर रहे हैं, ख़ासकर ग्राफिक और मृण्मूर्ति कला में दक्षता प्राप्‍त हैं।
शिल्प कला परिषद और आर्ट एंड आर्टिस्ट्स के संस्थापक सदस्य हैं।
भारत और भारतेतर कला-प्रदर्शनियों में ये भाग लेते रहे हैं।
बिहार को स्टेट आर्ट गैलरी और अन्य कतिपय संग्रहों में इनके चित्रों को स्थान मिला है।
यदुनाथ बनर्जी:- पटना के गवर्नमेंट स्कूल आफ आर्ट्‌‌‍स एण्ड क्राफ्‍ट्स के मूर्तिकला विभाग के अध्यक्ष यदुनाथ बनर्जी बिहार के जाने-माने मूर्तिकार है जो 1936 से इस दिशा में प्रवृत्त हैं।
बिहार प्राचीन काल से मूर्त्तिशिल्प का केन्द्र रहा है।
साधक ने मानस चक्षुओं से जो ग्रहण किया उन्हें ही हथौड़े और छेनी से साकार कर दिखाया, यह अवश्य है कि समयानुरूप इनकी अपनी लाक्षणिकताएँ हैं।
इन्होंने सार्वजनिक संस्थाओं के लिए आदमक़द प्रतिमाओं का निर्माण किया।
पटना के म्युनिसिपल कारपोरेशन ने इन्हें काम सौंपा और इन्होंने उसे बखूबी निबाहा।
दुर्गादास चटर्जी:- प्रकृति-चित्रण और पशु-पक्षियों के सुप्रसिद्ध चितेरे दुर्गादास चटर्जी बहुमुखी प्रवृत्तियों के कलाकार हैं।
बचपन से ही मूर्ति-निर्माण भी इनकी ‘हाबी’ रही है।
लोकरंजक शैली में भी चित्र बनाये हैं।
बुद्धि के परख के लिए नित-नई कसौटियों पर इन्होंने अपनी सृजन-क्षमता को कसा है और यूँ सर्वथा पृथक् तौर-तरीके अपनाये हैं।
बचपन से ही प्राकृतिक परिवेश में किसी चिड़िया व परिन्दे को देखकर इनकी आत्मा फुदक उठती, किसी उड़ते पंछी के पंखों पर बैठकर विचरने की इच्छा होती।
मनोवैज्ञानिक सूक्ष्मताओं व शारीरिक अवयवों को बारीकी से चित्रांकित करने में ये निष्णात हैं।
चीनी कला की चित्रांकन पद्धति का भी असर इन पर है और यही कारण है कि इनके चित्रों को इस सम्मिश्रित प्रभाव ने व्यंजक मुखरता प्रदान की है।
इन्होंने सैकड़ों पशु-पक्षियों के चित्र बनाये हैं।
शुरू में लैण्डस्केप व दृश्य चित्रणों में इन्होंने बेहद रुचि ली।
बहुतायत में चित्र आँके, फिर भी इनकी प्रमुख प्रवृत्ति पशु-पक्षियों के चित्रण में ही है।
दुर्गादास ने कला की साधना में ही अपने जीवन को लगा दिया है।
कला की खोज में ये इतस्ततः भटकते रहे हैं।
अपने विषयों और कला-प्रसंगों को विशाल धरती और विस्तीर्ण गगन के साये में इन्होंने खोजा है।
दर-दर की ठोकरें खाई हैं और कड़े संघर्ष, बेहद कशमक़श के साथ जीवन-साधना के पथ पर अग्रसर हुए हैं।
अवधेश कुमर सिन्हा:- मुख्यतः पेंटर और ग्राफ़िक आर्टिस्ट हैं।
ये न सिर्फ़ कलाकृतियों की सर्जना में दिलचस्पी रखते हैं वरन् हर प्रकार से कला के अभ्युत्थान के लिए चेष्‍टाशील हैं।
कला अपने तई समेटकर रखने की चीज नहीं, वरन् उसका उन्मुक्‍त वितरण होना चाहिए-जन-जन में, अमीर-गरीब, छोटे-बड़े का भेद भुलाकर, तभी सार्वजनिक रूप में कला का प्रचलन हो सकता है।
वीरेश्‍वर भट्टाचार्य:- ये भी 1959 से पटना के गवर्नमेंट स्कूल आफ आर्ट्‌‍स एण्ड क्राफ्ट्स में अध्यापक के बतौर काम कर रहे हैं।
पहले जलरंगों में इनकी गहरी अभिरुचि थी, शनैः-शनैः अनेक माध्यमों में इनकी प्रतिभा का प्रस्फुटन हुआ।
ड्राइंग, स्केच ओर अनेक छविचित्र बनाने का इन्हें शौक़ है।
आधुनिक चित्रशैलियों का भी इन पर प्रभाव है और इन्होंने उनके संदर्भ में अनेकानेक प्रयोग किये हैं।
अप्रैल, 1967 में पटना में अपनी व्यक्‍तिक प्रदर्शनी की और शिल्प-कला परिषद द्वारा पटना में आयोजित अखिल भारतीय कला प्रदर्शनियों में इन्हें पुरस्कार व स्वर्णपदक प्राप्‍त हुए।
बिहार स्टेट गैलरी और भारत और विदेशों के अनेक निजी संग्रहालयों में इनके चित्रों को स्थान मिला है।
महादेव नारायण:-समस्तीपुर के सुप्रसिद्ध कलाकार महादेव नारायण जिज्ञासु अन्वेषी हैं जो वर्षों से इस दिशा में कार्य कर रहे हैं।
कला की ओर झुकाव इनका बचपन से था, कारण-राष्‍ट्रवादी विचार धारा के परिवार में इनका जन्म हुआ।
कलात्मक एवं सांस्कृतिक अभिरुचि के परिवेश में इनका पालन-पोषण हुआ।
महादेव नारायण बंगाल शैली से प्रभावित हैं।
बड़े-बड़े कलागुरुओं की छत्र-इच्छाया में इन्होंने उसकी बारीकियों और विशेषताओं को पहचाना है।
फिर भी इनके मत में बंगाल शैली शुरू में प्रगतिशील और उदात्त थी।
साथ ही चीन-जापान, प्राच्य-पाश्‍चात्य तथा नूतन-पुरातन की समन्वयशील सक्षमता को लेकर आगे आई थी तो भारत का सच्‍चा प्रतिनिधित्व कर रही थी।
पर ज्यों-ज्यों उसमें आगे चलकर एकस्वरता आती गई, अन्धानुकरण की प्रवृत्ति बढ़ी और वह रूढ़ एवं अतिवादी बनती गई जिससे लक्ष्यभ्रष्‍ट हो गई तो इसी कारण उसकी लोकप्रियता कम हो गई।
कला की निर्बाध प्रगति में किसी भी वाद या नियम की जकड़बंदी अवांछनीय है, गतिरोध पैदा करती है, अतएव कला की स्वतन्‍त्र अभिव्यक्‍ति ही आगे बढ़ने का मार्ग है।
ये अधिक चटक रंगों को पसंद नहीं करते, बल्कि धूमिल रंग इनके मन की गहराई और स्वभाव की सहज गंभीरता से अधिक संश्‍लिष्‍ट जान पड़ते है।
सिल्क पर भी इन्होंने चित्रों का निर्माण किया है।
संघर्षों के बावजूद इनकी कला-साधना स्वान्तः सुखाय है।
बिहार के रोसड़ा नामक कस्बे में इनका निवास है और बाहरी हलचलों से दूर वे अपने स्टूडियों में साधना-रत रहते हैं।
राजनीति सिंह:- शांतिनिकेतन में मास्टर मोशाय के प्रिय छात्र रहे हैं।
वहाँ रहकर बहुविध शैलियों का अभ्यास इन्होंने किया।
प्रायः हर माध्यम और पद्धति-जलरंग, तैलरंग, वाश, काठखुदाई, काली स्याही और ब्रुश के विशिष्‍ट प्रयोगों द्वारा इन्होंने प्रचुर चित्र-सृजन किया है।
उनके रंग-नियोजन और द्रुत अंकन टेकनीक में चीनी प्रभाव द्रष्‍टव्य है।
आधुनिक कला से ये प्रभावित हैं, पर नये के नाम पर किसी भी भौंडी शैली या पैटर्न के चक्‍कर में ये नहीं पड़ते।
श्रीनिवास:- ये भी बिहार के साधनाशील कलाकार है।
इनके कतिपय चित्रों में सूक्ष्म भाव-व्यंजना और आत्मदर्शिता है जो कलाकार की गहरी मनोवैज्ञानिक पैठ की दिग्दर्शक है।
आत्मविज्ञापन और प्रचार से दूर ये काम करना अधिक पसंद करते हैं।
परम्परावादी और सांस्कृतिक निष्‍ठा के व्यक्‍ति है।
रंग-रेखांकन में सहज समानुपात द्वारा इनके चित्रों में कहीं-कहीं गहरी निस्‍संगता या दार्शनिकता उभर आई है।
श्याम शर्मा:- मुख्यतः ग्राफिक कलाकार है और पटना स्कूल आफ आर्ट्‌‌‌‌स एंड क्राफ्ट्स में काम कर रहे हैं।
मथुरा में जन्म हुआ।
लखनऊ के गवर्नमेंट आर्ट्‌‌‍स कालेज से कमर्शियल आर्ट में डिप्लोमा लिया।
अपने विद्यार्थी काल से ही इन्हें स्वनिर्मित कला-कृतियों पर अनेक पुरस्कार और अवार्ड मिले हैं।
रणजीत कुमार:- उदीयमान प्रतिभा के तरुण कलाकार है, जो पटना के गवर्नमेंट स्कूल आफ आर्ट्‌‌स एंड क्राफ्ट्स के छात्र है और आजकल वहीं पर अध्ययन-कार्य भी कर रहे हैं।
नवोदित धाराओं के क़ायल है, पर प्राचीन परम्परा में निष्‍ठा है और वही इनका प्रेरक स्‍त्रोत है।
बिहार का कलाकार ग्रुप अभी बहुत तगड़ा नहीं है, फिर भी वहाँ के नये-पुराने कलाकार परम्परा का निर्वाह करते आ रहे हैं।
युवक कलाकार न कुछ के समतुल्य है, पर युगान्तर के शंखनाद ने उनकी चेतना को उद्‍बुद्ध किया है।
शिल्पकला परिषद जैसी संस्थाएँ बहुत कुछ काम कर रही है और निश्‍चय ही कुछ सच्‍चे साधक नई संभावनाएँ लेकर सामने आए हैं।
अमर शिल्प का धाम उड़ीसा, जिसकी राजधानी भुवनेश्‍वर मंदिरों की नगरी है, लगता है- जैसे युग-युगान्तर की शाश्‍वत भावना और इतिहास ने इस महानुष्‍ठान को प्राणान्वित किया है।
कहते हैं, किसी समय यहाँ सात हज़ार मंदिर थे।
अब उनकी संख्या घटकर लगभग सात सौ रह गई है।
लिंगराज का सुप्रसिद्ध विशाल मन्दिर, राजा रानी मन्दिर, भगवती, पार्वती, मुक्‍तेश्‍वर, अनन्त वासुदेव और परशु रामेश्‍वर के मन्दिर स्थापत्य कला की पराकाष्‍ठा और शिल्प-सौष्‍ठव के चरम प्रतीक है।
पुरी का सुप्रसिद्ध जगन्‍नाथ मन्दिर और पुरी के उत्तर-पूर्व कोण पर कोणार्क का सूर्य मन्दिर भी बड़े ही विशाल और बेजोड़ हैं जिन्हें विदेशी तक देखकर चकित रह जाते हैं।
प्राचीन संस्कृति के ये जीवंत प्रतीक आज भी उड़ीसा के कलाकारों को प्रेरणा प्रदान करते हैं।
श्रीधर महापात्र:-सुप्रसिद्ध शिल्पकार श्रीधर महापात्र कुछ ऐसी ही उदात्त प्रेरणा की उपज है।
इन्होंने न केवल प्राचीन शिल्प-वैभव को अपनी कृत्तियों में सँजोया है।
अपितु नूतन-पुरातन के सामंजस्य द्वारा अछूता मौलिक प्रतिपादन किया है।
नई-नई शैलियों का आविष्कार किया है, बल्कि इनके बारे में प्रसिद्ध है कि ये प्राचीन का श्रृंगार और अर्वाचीन का यथार्थ लेकर चले हैं।
मेरी एकाकी मौन साधना अपने विकास और संतोष की राह खोजने में प्रयत्‍नशील है।
मेरी कला का वह रूप मेरी भावना, विवेक, विचार, आदेश और सिद्धान्तों को लेकर ही निर्मित हुआ है।
महापात्र ऐसे ऐतिहासिक घराने में पैदा हुए जो पीढ़ी-दर-पीढ़ी मुर्त्तिशिल्प का व्यवसाय करता आ रहा था।
हथौड़ी और छेनी की अनुगूँज में ये बड़े हुए।
इन्होंने किसी स्कूल या विद्यालय में कला का प्रशिक्षण नहीं लिया, अपितु बचपन से ही इसी घरेलू पेशे में लग गए।
पत्थर, लकड़ी, मिट्टी और धातु-सभी पर इन्होंने प्रयोग किये हैं।
महीन नक्‍काशी और काष्‍ठ खुदाई में भी ये दक्ष हैं।
प्राचीन परम्पराओं और सूक्ष्म जीवनतत्त्वों को ग्रहण कर इन्होंने बहुविध प्रयोग किये और देवशैली के साथ-साथ व्यवृहृत शैली को भी अपनाया है।
विषयानुरूप अभिव्यक्‍ति इनकी विशेषता रही है।
जब, जैसा अवसर होता है अपनी भावना को उसी अनुरूप ये ढाल लेते हैं।
समय की गति के साथ इनकी प्रतिभा विकासोन्मुख रही है।
पुरानी परिपाटी को नई स्थापनाओं से संश्‍लिष्‍ट कर इन्होंने उड़ीसा की आधुनिक मूर्त्ति-निर्माण शैली को परिपुष्‍ट किया है।
अधिकतर विदेशी लोग इनकी मुर्त्तियों के प्रशंसक रहे है।
अंग्रेजी, जर्मन आदि विदेशी कलापारखी इनकी मुर्त्तियों को खरीद कर ले गए हैं।
कितनी ही इनकी प्रतिमाएँ देशी-विदेशी प्रदर्शनियों में स्थान पा चुकी हैं।
‘अभिसारिका’ की मूर्ति लंदन के इंडिया हाउस में रखी हुई है।
महापात्र परम्परावादी होते हुए भी पुरानेपन के हिमायती नहीं है।
इनकी खूबी है कि इन्होंने आज तक जो दिया है उसमें कोई वैषम्य या अभिव्यंजना की अतिवादिता नहीं है, बल्कि कलाकार की जो आत्मप्रेरक प्राणवत्ता है, उसी का दिग्दर्शन हमें इनके कृतित्व में मिलता है।
एस०सी० देबो:- उड़ीसा के वयोवृद्ध कलाकारों में से हैं और लगभग तीन दशाब्दियों से कला-क्षेत्र में कार्य कर रहे हैं।
लंदन के हीयरबाई स्कूल आफ आर्ट में इनकी शिक्षा हुई।
मद्रास के गवर्नमेंट स्कूल आफ आर्ट्‌‌स एण्ड क्राफ्ट्स में भी ये प्रशिक्षण लेते रहे।
उपनिषद, पुराण और दर्शन-ग्रंथों में इनकी विशेष अभिरुचि है और इनके चित्रों के प्रसंग भी वैसे ही हैं।
इन्होंने उत्कल कला संघ की स्थापना की।
कला-सृजन के अलावा कला के अभ्युत्थान में भी इनका महत्त्वपूर्ण योगदान है।
समसामयिक प्रदर्शनियों एवं कला-आयोजनों में ये भाग लेते रहते हैं।
आजकल उड़ीसा के गवर्नमेंट स्कूल आफ आर्ट के प्रिंसिपल हैं।
विप्रचरण मोहन्ती:- उड़ीसा सरकार की छात्रवृत्ति पर इन्होंने अनुसंधान कार्य किया और कला की बारीकियों में बैठने के लिए भ्रमण किया।
इन्होंने भारत की विभिन्‍न शिल्पकारी में दिलचस्पी ली है।
कला-प्रगति की दिशा में इन्होंने बहुत कुछ किया है और चित्रकारी एवं मूर्त्ति शिल्प में ये अभिनव प्रयोग करते रहे हैं।
विपिन बिहारी चौधरी:- इन्होंने अधिकतर विदेशों में शिक्षा पाई।
प्रान्तीय सरकार की छात्रवृत्ति पर समूचे यूरोप और अमेरिका का दौरा किया।
उत्कल कला भवन की स्थापना इन्होंने की और कला के अभ्युत्थान में योगदान किया।
इनकी कला पर अनेक देशी-विदेशी धाराओं का प्रभाव है, किन्तु इन्होंने उसमें मौलिकता बरती है।
सिम्हाद्री महाराना:- 1944 में कलकत्ता की अखिल भारतीय कला एवं उद्योग प्रदर्शनी में इन्होंने पुरस्कार प्राप्‍त किया।
जेपूर के महाराजा की प्रतिमा इन्होंने बनाई और उनके कृपाभाजन बने।
इसके अतिरिक्‍त अन्य आदम क़द और धड़ मूर्त्तियों का भी निर्माण किया है।
ये आल इंडिया फाइन आर्ट्‌‌स एंड क्राफ्ट्स सोसाइटी के सदस्य हैं और कला को उन्‍नत एवं विकासशील बनाने में अभिरुचि रखते हैं।
गोपाल चन्द्र कानूनगो:- ये लगभग पचीस-तीस वर्षों से कला-साधना में प्रवृत्त हैं।
ये पटना विश्‍वविद्यालय के ग्रेजुएट है और वहीं से इन्होंने फाइन आर्ट्‌‌स में डिप्लोमा लिया।
चित्रकला के अतिरिक्‍त इन्होंने अनेक प्रकार के शिल्प में भी प्रशिक्षण प्राप्‍त किया है।
न केवल ये कलाकार है, वरन् कला-आलोचक भी हैं और अनेक स्थानीय सुप्रसिद्ध पत्र-पत्रिकाओं में इनके लेख भी प्रकाशित होते रहते हैं।
कला पर इनकी एक पुस्तक भी है जो उत्कल विश्‍वविद्यालय से प्रकाशित हुई है।
इन्हें अनेक पुरस्कार एवं अवार्ड प्राप्‍त हुए हैं।
भगवान प्रसाद दास:- ये व्यावसायिक के बतौर अर्से से काम कर रहे हैं।
इन्होंने कमर्शियल आर्ट और डी०टी०सी० में डिप्लोमा लिया।
कलकत्ता की औद्योगिक कला-प्रदर्शनी में और वार्षिक प्रदर्शनियों में भाग लेते रहते हैं।
कला-सर्जना में रुचि तो है ही, कला के अभ्युत्थान में भी इनका अभूतपूर्व योगदान हैं।
नतिनदास:- ये उड़ीसा के तरुण आधुनिकतावादी कलाकार हैं, जो किसी बंधन में बँधना नहीं चाहते, अपितु उन्मुक्‍त प्रणालियों में निष्‍ठावान हैं।
कला इनकी दृष्‍टि में मनबहलाव या मनोरंजन की वस्तु नहीं, वरन् अंतर्मुखी भावनाओं का माध्यम है अर्थात् मूर्त्त हो या अमूर्त्त, नूतन या प्रातन, कोई भी शैली या ढंग हो सर्जक को पूरी सचाई बरतनी चाहिए अपनी भावाभिव्यंजना के साथ।
प्रकृति की क्रोड हरी-भरीवादियों और चहुँ ओर पर्वत श्रृंखलाओं से घिरे आसाम प्रदेश में कला एवं शिल्प की कोई अविच्छिन्न परम्परा तो नहीं मिलती।
पर कतिपय मंदिरों व देवालयों के रूप में स्थापत्य एवं मूर्त्तिकला के प्राचीन अवशेष प्राप्‍त हुए हैं।
गोहाटी में सुप्रसिद्ध कामाख्या देवी का विशाल मंदिर, त्वांग और बौद्ध उपासनागृह, प्राचीरों पर चित्रांकन, पत्थरों एवं काष्‍ठ पर खुदी आदम क़दप्रतिमाएँ, भित्ति चित्रण और ताम्रपत्रों के आलेखनों द्वारा यहाँ की विशिष्‍ट कलाभिरुचियों का बोध होता है।
नर मुंडों का शिकार करने वाली यहाँ की प्रमुख नागा जाति ने अपनी परम्पराओं, रीति-रिवाजों, निष्‍ठा व विश्‍वास के अनुरूप अपनी सृजन चेतना को दर्शाया है अर्थात् उनके द्वारा व्यवहृत वस्तुओं में उनकी विचित्र कलाकारिता का आभास मिलता है।
रवींन्द्रनाथ भट्टाचार्य:- यद्यपि इनकी शिक्षा-दीक्षा कलकत्ता के गवर्नमेंट कालेज आफ़ आर्ट्‌‍स एंड क्राफ्ट्स में हुई।
पर मन-प्राणों में बसे अपने प्रदेश की सौन्दर्य श्री का ही उद्‍घाटन इन्होंने सदा किया है।
कला-विशेषज्ञ के बतौर राज्य सरकार में इन्होंने कला के विकास एवं उन्नयन में योगदान किया है।
इन्हें विभिन्न कला आयोजनों के अवसर पर पुरस्कार एवं पदक भी प्राप्‍त हुए हैं।
तरुण दुवाराह:- इन्होंने भी आसाम गवर्नमेंट के आर्ट एडवाइजर के रूप में जोरहाट, शिलांग, गोहाटी, डिब्रूगढ़ आदि स्थानों में ग्रुप-शो एवं प्रदर्शनियाँ आयोजित की हैं और स्वर्ण पदक से पुरस्कृत हुए है।
ये बाम्बे आर्ट सोसाइटी और अन्य कतिपय स्थानीय कला संस्थाओं से सम्बद्ध है।
व्यावसायिक पेंटर और मॉडलर के रूप में ये पहले निजी कार्य करते रहे।
पूर्वी क्षेत्र में अप्लाइड आर्मी में भी इन्होंने आर्टिस्ट की हैसियत से काम किया।
ये बहुमुखी प्रतिभा के व्यक्‍ति हैं और प्राचीन अर्वाचीन धाराओं के सामंजस्यपूर्ण समाधान में सदैव सचेष्‍ट है।
आसाम में कलाचेतना शनैः-शनैः जागरूक है और नये कलाकारों में आधुनिक धाराओं का प्रभाव भी द्रष्‍टव्य है।
पर निश्‍चय ही वहाँ के चिन्तन-मनन में वही की आसन्न दृश्यावली, पर्वत-शिखरों की शोभा और वहाँ के अंचल में बिखरी अनूठी हरीतिमा की व्यापकता ने उनके औत्सुक्य को जगाया है।
उनकी कल्पना में नये-नये रंग भरे हैं और उनकी सृजन शक्‍ति को प्रेरित किया है जो निश्‍चय ही प्रगति पथ पर उन्हें उत्तरोत्तर आगे बढ़ाने में सहायक सिद्ध होगा।
दक्षिणापत्य शिल्प एवं स्थापत्य की अपनी लाक्षणिक विशेषताएँ हैं जिनमें अविच्छिन्न भारतीय संस्कृति और अगणित धार्मिक परम्पराए निहित हैं।
वहाँ की भव्य प्रस्तर एवं कांस्य मूर्त्तियों में भगवती सृष्‍टि की व्यापकता के दर्शन होते हैं।
मूर्त्तियों में जहाँ निस्सीम भाव का विधान है वहाँ मन्दिरों की निर्माण-प्रक्रिया में भी बड़ी ही सूक्ष्मता बरती गई है।
भिन्न-भिन्न कालों में अनेक शिल्प-शैलियों का उदय हुआ और समूचा दक्षिण, यहाँ तक कि वहाँ के छोटे-छोटे मन्दिरों में भी प्रभूत शिल्प-वैभव बिखरा पड़ा है।
नृत्यमय विराट्‍ स्वरूप की प्रतीक नटराज की चोलयुगीन विशाल प्रतिमा दक्षिण की ही देन है जिसने सृष्‍टि की गति एवं तालबद्धता को साकार किया है।
चिदम्बरम के विशाल नटराज मन्दिर तो एक सौ आठ प्रकार की नृत्य-भंगिमाएँ प्रस्तुत करते हैं।
वस्तुतः दक्षिण का मूर्त्तिशिल्प स्थूल रूपकारिता या द्रष्‍टव्य कला-कोशल का दिग्दर्शक नही, वरन् तत्त्व-निरूपक है।
साथ ही आध्यात्मिक चिन्तन में जो अतीन्द्रिय व निवृत्तिपरक परिणति है उसकी स्वस्तिमयी श्रद्धा को मुखरित करने का माध्यम।
चित्र, मूर्त्ति एवं स्थापत्य का चिरसंगम अजंता, हिन्दू धर्म, संस्कृति एवं जन-भावनाओं से ओतप्रोत एलोरा तथा प्राचीन शिल्प कला एवं चित्रकारी का नव आविष्कृत तीर्थ लेपाक्षि मन्दिर-तीनों अपने आप में अद्‍भूत है, अप्रत्याशित।
मानव-कल्पना एवं अनवरत प्रयत्‍नों से निर्मित इन रहस्यमय स्थलों को देखकर दर्शक एकबारग़ी ठगा सा रह सकता है।
दक्षिणापत्य शिल्प एवं स्थापत्य की यह परम्परा काफ़ी अर्से तक विकसित होती रही और इसका प्रभाव दूर-दूर तक फैला।
दक्षिण प्रदेश के आधुनिक कलाकार कुछ नया और पुराना लेकर आगे आये और उन्होंने सम्मिश्रित तत्त्वों की बहुविध प्रणालियों को प्रश्रय दिया।
अपनी निजी परम्पराओं का निर्वाह करते हुए भी वे आधुनिक धाराओं से अभिभूत हुए, किन्तु यह संयोग कला-धाराओं के लिए हितकर सिद्ध हुआ।
आन्ध्र ग्रुप:- उन्‍नीसवीं शती में जब पुनरुत्थान की लहर भारत में आई तो अनेक लोक कलाकार तंजोर से आन्ध्र में आकर बस गए थे।
उन दिनों काँच पर देवी-देवताओं का उलटकर चित्रांकन बनाने की प्रथा थी।
इसमें वे स्वनिर्मित रंगों एवं कूची का प्रयोग करते थे, किन्तु उनका काम मात्र अनुकृति था जो देर तक न पनप सका।
इस ग्रुप का सर्वाधिक प्रबुद्ध छात्र के० आनन्द मोहन शास्‍त्री मौलिक प्रतिभा और सूझबूझ को लेकर कला-क्षेत्र में अवतीर्ण हुआ।
पेरिस और लंदन में इनकी कृतियाँ बहु प्रशंसित हुई थीं।
त्रिवेन्द्रम के श्रीचित्रालयम, मैसूर की जगमोहन पैलेस पिक्चर गैलरी में इनके आज भी कई चित्र सुरक्षित हैं।
के० राम मोहन शास्‍त्री:- इन्हीं के छोटे भाई के० राम मोहन शास्‍त्री ने भी इसी पथ का अनुसरण किया, किन्तु उनमें वैसा रंग-विधान और गहरी पैठ न थी।
चित्र-निर्माण की अपेक्षा छवि-अंकन में वे अधिक दक्ष थे।
इनकी सुप्रसिद्ध कृति ‘पीयूष पाणि नागार्जुन’ अमरावती शैली पर निर्मित हुई हैं।
प्रमोद कुमार चटर्जी इनके गुरु थे और कलकत्ता एवं मैसूर में भी इन्होंने कला-प्रशिक्षण लिया।
बाद में लंदन् के रायल कालेज आफ आर्ट में प्रोफेसर मालकोल्म ओसबोर्न के तत्त्वावधान में ये अध्ययन करते रहे।
डी० रामा राव:- उन्हीं दिनों मछलीपत्तनम के आन्ध्र ग्रुप के समानान्तर राजामूँदरी में भी एक कला ग्रुप डी० रामा राव के तत्त्वावधान में प्रश्रय पा चुका था।
दोनों ग्रुप एक दूसरे के प्रतिद्वन्द्वी तो न थे, किन्तु उनकी परस्पर मान्यताएँ सर्वथा भिन्न थीं।
मछलीपत्तनम का कलाकार ग्रुप बंगाल स्कूल की कला के काल्पनिक रहस्यवाद को लेकर चला था तो राजामूँदरी में देशी परम्पराओं और यथार्थवाद की छाप थी।
मौलिक प्रतिभा का यह युवक कलाकार अपने आदर्शों और स्वप्‍नों को कला में साकार देखने का इच्छुक था।
देशी-विदेशी प्रभावों को आत्मसात् कर वह एक नई पद्धति का हामी था।
जिसमें तथाकथित टैगोर स्कूल आफ पेंटिंग के काल्पनिक कुहासे को नकार कर यूनानी कला की लाक्षणिकताओं को एक ख़ास ढंग से अख्तियार करने की कोशिश की गई थी।
कार्तिक पूर्णिमा और उनकी कई ग्रुप स्टडी कलाकृतियों में रंगमयी लय द्रष्‍टव्य है।
किन्तु चित्रात्मक प्रतीकों को ऐसा आकार प्रदान किया गया है जिसमें अल्मा टैडीमा और ब्रिटिश कलाकार लार्ड लेटन की छाप थी जो अति प्राचीन ग्रीक कला की गरिमा का प्रतिनिधित्व करते थे।
रामाराव की कला पर मिस्‍त्री और जापानी कला का भी प्रभाव है।
मद्रास, कलकत्ता, बम्बई, और टोरंटो में उनके चित्रों का सफलता पूर्वक प्रदर्शन हुआ।
राजामूँदरी की रामाराव आर्ट गैलरी में उनके चित्रों का संकलन है।
रामाराव की उपलब्धि इस दिशा में महत्त्वपूर्ण थी, चूँकि उन्होंणे प्राचीन की अंध अनुकृति नहीं की, वरन् आधुनिक और प्रगतिशील दृष्‍टिकोण अपनाकर देशी परम्पराओं को विदेशी मिश्रण से बहुमुखी बनाने का प्रयास किया।
के० श्रीनिवासुलु:- रामराव के असामयिक निधन से जो आन्ध्र कला को ठेस पहुँची उसकी क्षतिपूर्त्ति श्री निवासुलु ने की।
खिलौने बनाने का व्यवसाय इनका पैतृक पेशा था।
इनका परिवार आन्ध्र से मद्रास के तमिल भाषी नागलापुरम, ज़िला चिंगलपुट में आकार बस गया था और वही इनकी जन्मभूमि हैं।
बचपन से ही कला में इनकी अभिरुचि थी।
ख़ासकर लोककलाओं में, वहीं से इन्हें चित्र-निर्माण का शौक लगा, पर घरवाले इनसे कुछ और ही आशा लगाये बैठे थे इन्हें अनेक विरोध-अवरोधों का सामना करना पड़ा।
दादी अक्सर इनके बनाये चित्रों को आग में झोंक देती, फिर भी इनकी साधना का तार न टूटा।
अपनी विगत बीस-पच्‍चीस वर्ष की कला-साधना के दौरान इन्होंने निजी शैली का विकास किया है।
जिसकी जड़ें इनके अपने देश की मिट्टी में पनपी।
उनकी निर्माण प्रक्रिया विदेशी तर्ज़ पर नहीं, वरन् सर्वथा देशी अर्थात् यामिनी राय की भाँति खेल-खिलौनों और ग्राम्य कला के नमूनों से प्रेरित हुई।
श्रीनिवासुलु की चित्रणशैली गत्यात्मक मोड़-तोड़ों और साहसिक रंग-नियोजनों का सम्पुंजन है।
उनमें अनूठा अलंकरण व आकर्षक सज्‍जा है।
उनके प्रतिपाद्य विषय उनके अपने पैटर्न में ढलकर फिसलती-रपटती रूपरेखाओं की लय में थिरकते से प्रतीत होते हैं।
दरअसल, वहीं की आबोहवा ओर फिज़ाँ में इनके प्राणों में कुहुक पैदा हुई।
सृजन की ईहा जगी और इसी चहकती धरती की स्मृति के अटूट-सूत्रों को दृढ़ता से थामे समय के उलट-फेर के बावजूद अपने साधना-पथ पर वे सदा मज़बूत कदमों से आगे बढ़े हैं।
अपनी अंतरंग दुनिया को इन्होंने तैलरंगों की बजाय जलरंगों में और कैन्वास की सीमित क़ैद से मुक्‍त कर विस्तृत कागज़ पर चित्रांकित करने में अधिक सुख माना है।
उनकी प्रवहमान भावनाओं की द्रुत लय और अन्तर के आवेगों को टेम्परा में सफल अभिव्यक्‍ति मिली है।
इनके रंग गहरे और चटक होते हैं, जीवन का उल्लास और खुशनुमा वातावरण लिये।
अंजता की कला से इन्हें शह मिली, किन्तु समय की चोट खाये धूमिल रंग अथवा टर्नर और रेनॉर की फीकी रंग-योजना इन्हें कतई पसंद न थी।
पेरिस के सलों-देमे में उनके चित्रों का प्रदर्शन हुआ।
अमेरिकन एकेडेमी आफ एशियन स्टडीज द्वारा सानफ्रांसिस्को में आयोजित प्रदर्शनी में इन्हें द्वितीय पुरस्कार प्राप्‍त हुआ।
यूनाइटेड स्टेट्स सूचना सेवा द्वारा मद्रास और इसके बाद मैसूर में इनके चित्रों की एकव्यक्‍तीय प्रदर्शनी का आयोजन किया गया जिसमें इनकी बड़ी-बड़ी 32 पेंटिंग रखी गई।
लगता था- जैसे चल भित्तिचित्र आँके गए हों।
इनके नारी-पुरुष महज़ वाश ड्राइंग की निर्जीव आकृतियाँ नहीं है, वरन् स्वस्थ, कामकाजी और अत्यधिक परिश्रमी लोग हैं जो भारतीय गाँवों के सच्‍चे प्रतिनिधि हैं।
बिहार, हैदराबाद और त्रावणकोर सरकारों के संरक्षण में इनके अनेक चित्र सुरक्षित हैं।
आन्ध्र में भारतीय कला के पुनरुत्थान में इनका अभूतपूर्व योगदान है, बल्कि इन्होंने तमिल-तेलुगु में समन्वय स्थापित कर दोनों का माथा ऊँचा किया है।
पी०एल० नरसिंह मुर्त्ति:- ये भी श्रीनिवासुलु की भाँति लोककलाओं से प्रभावित हैं और आन्ध्र के जनजीवन की छाप इनकी कृतियों में द्रष्‍टव्य है।
यूँ तो देश-विदेश की कलाओं का इन्होंने व्यापक अध्ययन किया है, फिर भी भारतीय कला को ये विदेशी कला की जकड़बंदी में ग्रस्त नहीं देखना चाहते।
मद्रास गवर्नमेंट की ओर से कलाकारों का एक ग्रुप लेपाक्षि भित्तिचित्रों और सीलोन में सिगिरिया फ्रेस्को की अनुकृति के लिए भेजा गया था जिसमें से ये भी एक थे।
लेपाक्षि के अद्भुत कला-कौशल का इनके मन पर ख़ास तौर से गहरा प्रभाव पड़ा।
इनके द्वारा निर्मित इन ऐतिहासिक अनुकृतियों में इनकी मौलिक प्रतिभा, हाथ की सफाई और रेखा व रंगों में गहरी पैठ दीख पड़ी।
उनकी मौलिक कृतियों में तो और भी उत्कृष्‍ट तत्त्वों का समावेश है।
नैष्‍ठिक कलाकार के रूप में वे भारत की प्राचीन परम्पराओं और मध्ययुगीन कला-सम्पदा के संरक्षकों में से हैं।
उनके दृष्‍टिकोण से यहाँ की प्रमुख शास्‍त्रीय कला-शैलियाँ, आध्यात्मिक उपलब्धियों का माध्यम रही हैं।
एक ऐसी अक्षय सांस्कृतिक धरोहर है जिससे कि हर तरह की सूक्ष्म सृजन प्रक्रियाओं का ज्ञान प्राप्‍त हो सकता है।
जो जितनी श्रद्धा से उसमें अवगाहन करेगा उतना ही पाएगा।
इनके विषय अधिकतर पौराणिक एवं धार्मिक प्रसंगों पर आधारित होते हैं।
उनकी सबसे बड़ी खूबी है कि उनके चित्रों का निर्माण, उनके रंगों का विधान सर्वथा मौलिक है।
वे एक खास रूपाकृति में ढले होते हैं।
ऐहिक व पारलौकिक जैसा भी प्रसंग होता है, ये अंतः संतुलन को बनाये रखते हैं।
कितने ही समय-असमय के प्रभावों को आत्मसात कर पूर्व काल की विशाल संस्कृति में से जीवन-सौन्दर्य से पूर्ण कलाओं को विकसित किया जा सकता है।
पश्‍चिमी दृष्‍टिकोण नित-नये प्रयोगों के जंगल में ही फलते फूलते हैं, उनमें वह चीज़ नहीं जो कलाकार की आत्मा का पूर्णतया उद्‍घाटन कर उसे सर्वांग विकसित इकाई के रूप में प्रतिष्‍ठित कर सके।
उसे सुन्दर से सुन्दरतर, शिव से शिवतर तथा सत्य से वृहत्तर सत्य की ओर उन्मुख कर सके।
मद्रास के स्कूल आफ आर्ट में इनकी शिक्षा-दीक्षा सम्पन्न हुई।
इन्होंने दक्षिण प्रदेश के अलावा विदेशों में भी भ्रमण किया है।
समसामयिक प्रदर्शनियों एवं कला-आयोजनों में ये भाग लेते रहे हैं और इनकी चित्रकृतियाँ अंतर्राष्‍ट्रीय ख्याति प्राप्‍त कर चुकी हैं।
ए० पैडी राजू:- पैडी राजू भी कला क्षेत्र में विशेष ख्यातिलब्ध हैं, क्योंकि इन्होंने भी जन-जीवन से प्रेरणा प्राप्‍त की है।
अतीत के माध्यम से इन्होंने वर्त्तमान की पकड़ को और अधिक गहरा एवं अर्थगर्भी बनाया है।
सांस्कृतिक चेतना से सम्पृक्‍त इनकी भावधारा ने देश की गरीबी और पीड़ाओं को भी देखा है।
यहाँ की परवश परिस्थितियाँ, लाचारी और इस लाचारी में भी जीने की मज़बूरी।
इन्होंने बहुविध प्रसंगों को चुना, पर जीवन-सत्य के सौन्दर्य की अमरता प्रदान करने वाले तत्त्व ही इन्हें अधिक रुचिकर हुए।
ये सर्वसाधारण केलिए चित्रों को सिरजते हैं।
जीवन के सच्‍चे चित्रण द्वारा इन्होंने लोक कल्याणकारी भावनाओं को अपनी कला में प्रश्रय दिया है।
विशाखापत्तनम के बोब्बिली ग्राम में ये पैदा हुए।
कला के प्रति इनकी नैसर्गिक रुचि थी अर्थात् पढ़ने की अपेक्षा दृश्य वस्तु के सौन्दर्य को अपनी नजरों में समेटने के लिए ये अधिक व्याकुल रहते।
अपने अध्ययन के दौरान इन्होंने अनेक चित्रों का निर्माण किया।
उनके अध्ययन काल में जो अनेक कलाकृतियों का निर्माण हुआ वे कतिपय प्रदर्शनियों और कला-आयोजनों के माध्यम से सामने आया है।
पैडी राजू में रंग और रूपाकार का अद्‍भुत सामंजस्य है।
इनके चित्रण में जो लय है, एक प्रकार की गत्यात्मक त्वरा है वह उसी अनुपात में एक प्रखर प्रभाव व्यंजना को प्रश्रय देती है।
आन्ध्र के लोक जीवन का लयात्मक थिरकता सौन्दर्य, स्फूर्त्ति, उत्साह, महकती मस्ती और मुक्‍ताकाश में उड़ान भरते जन समूह के सम्मिलित स्वर इनके चित्रों में मुखर हो उठे हैं।
फिर भी चित्रण कौशल से अधिक इनकी रंग-टेकनीक उत्कृष्‍ट है।
वृक्षों की सघनता को चीरकर चन्द्रमा अपना स्‍निग्ध, प्रोज्‍जवल प्रकाश छिटकाने के लिए सन्नद्ध है।
मुग़ल शैली में निर्मित इस समूचे दृश्यांकन में रंगीनी, समयानुकूल परिस्थितियों की एकीभूत प्रभाव व्यंजकता और बेहद संवेदनशीलता उभर आई है।
भारतीय स्याही में निर्मित इनके तीन स्केच फ्रांस की प्राइवेट गैलरी में रखे गये हैं।
लैंडस्केप और फिगर-स्टडी में भी ये विशेष रूप से निष्णात हैं और इन्होंने मूर्त्ति निर्माण में भी दक्षता हासिल की है।
पैडी राजू ‘वाटर कलर’, ‘पेस्टल’, ‘आयल कलर’ और ‘इंक’ का प्रयोग करते हैं।
‘एक कदम’ में चीनी ढंग अख़्तियार किया गया है।
यहाँ तक कि पेंसिल और स्याही में बनी चित्रकृतियाँ भी जीवन-रस से लबालब और सजीव बन पड़ी हैं।
ज्यों-ज्यों इनके निर्माण-कार्य में परिपक्‍वता आती गई, लोगों का ध्यान इनकी ओर आकृष्‍ट होता गया और ये अधिकाधिक लोकप्रिय होते गए।
1953 में आल इंडिया फाइन आर्ट्‌‌स एंड क्राफ्ट्स सोसाइटी की ओर से इन्हें अवार्ड प्रदान किया गया।
गुटुर की आन्ध्र चित्रकला परिषद द्वारा इन्हें सिलवर प्लेक प्रदान की गई और विशाखा चित्रकला परिषद द्वारा भी ये पुरस्कृत हुए।
एक साधक कलाकार के रूप में इनका कार्य-क्षेत्र बड़ा व्यापक है।
अनेक सरकारी एवं ग़ैरसरकारी, देशी-विदेशी संग्रहालयों, केरल, आन्ध्र प्रदेश एवं मद्रास प्रान्त के चित्र-संग्रहों में इनके चित्रों को प्रतिनिधित्व मिला है।
रूस और तुर्की के संग्रहालयों में भी इस भारतीय शिल्पी के आकर्षक चित्रों को ससम्मान स्थान दिया गया।
के० राजय्या:- सुप्रसिद्ध लोक कलाकार राजय्या लगभग 20-25 वर्षों से कला के क्षेत्र में कार्य कर रहे हैं।
सन् 1925 में सिद्दीपेट में इनका जन्म हुआ।
बचपन में ही इन्हें लोक कला के प्रति रुचि जगी।
एक मारवाड़ी घर में ये रह रहे थे।
उस की दीवारों पर राजस्थानी चित्र सज्‍जा थी जिसने इनके किशोर मन को बेहद आकृष्‍ट किया।
तभी से आन्ध्र जनजीवन् और कर्नाटक शैली के चित्रांकन को इन्होंने अपना जीवन ध्येय बना लिया।
इनके चित्रों में मौलिक सजीवता है।
1956 में ललित कला अकादेमी द्वारा पूर्वी यूरोप में आयोजित भारतीय कला प्रदर्शनी में इन्होंने प्रतिनिधित्व किया।
नेशनल गैलरी आफ माडर्न आर्ट और हैदराबाद की स्टेट म्यूजियम व आर्ट गैलरी में इनके चित्र सुरक्षित हैं।
टेम्परा में इन्होंने प्रायः धार्मिक और ग्राम्य दृश्यों को चित्रित किया है।
पार्लियामेंट की लोकसभा में भित्ति-चित्रण का काम इन्हें सौंपा गया था।
आजकल सिद्दीपेट के गवर्नमेंट हाई स्कूल में कला-प्रशिक्षण के बतौर कार्य कर रहे हैं।
विद्या भूषण:- हैदराबाद के सुप्रसिद्ध पोर्ट्रेट चित्रकार हैं।
इनकी चित्रकृतियों में वैविध्य तो है ही, अन्विति और सूक्ष्म मनोवैज्ञानिक पैठ भी है।
किसी भी वस्तु की अंतरतम गहराई में उतर कर उसे हूबहू अंकित करने में ये अपना सानी नहीं रखते।
अंतरंग भावनाओं की एक संगीत और लय है इनके चित्रों में जो रंगो के साथ संश्‍लिष्‍ट हो रेखाओं में ढल जाती है।
हर चित्र में शरीर के अवयवों का सम्यक् निदर्शन है तो उसकी भावभंगी भी आँकी गई है।
बम्बई के सर जे० जे० स्कूल आफ आर्ट से इन्होंने डिप्लोमा लिया।
नक्‍काशी और भित्तिचित्रण इनके ख़ास विषय थे।
आयल, एग्ग, टेम्परा, वाटरकलर इनके प्रिय माध्यम है।
मोटे दनदार कागज़ पर वाश शैली में ब्रुश के छितराये प्रयोग भी इन्होंने किये हैं।
रचना-पद्धति एवं रूपाकार-निर्माण में यूरोपीय प्रभाव भी कहीं-कहीं द्रष्‍टव्य है, वैसे भारतीय पद्धति में ही इनकी आस्था केन्द्रित है।
अपने साधना-काल में इन्हें काफी संघर्ष करना पड़ा।
श्रमजीवी चित्रकार के रूप में व्यावसायिक तौर पर इन्होंने चित्र-निर्माण शुरू किया था।
किन्तु अपनी एकनिष्‍ठ साधना और चिन्तनशील प्रवृत्ति के कारण इनकी साधना का क्षेत्र क्रमशः विशद होता गया।
हैदराबाद, कलकत्ता, दिल्ली जैसे महानगरों और बेलग्रेड जैसे यूरोपीय प्रदेशों में इनकी कई बार चित्र-प्रदर्शनियाँ आयोजित हुई हैं।
मास्को की अन्तर्राष्‍ट्रीय कला-प्रदर्शनी में इन्हें रजतपदक उपलब्ध हुआ।
लखनऊ के राजभवन के लिए अजंता के प्रतिकृति चित्रों का इन्होंने निर्माण किया।
इनके चित्रण की खूबी है कि चाहे ‘पोर्ट्रेट’ हो अथवा और कोई साधारण प्रसंग अथवा विषय, मनोवेगों की तीव्रता और कचोट को लेकर ही ये आकारों में उभरते व प्रश्रय पाते हैं।
ये हैदराबाद आर्ट सोसाइटी के कार्यकारी सदस्य हैं और प्रमुख कला-आयोजनों एवं प्रदर्शनों में भाग लेते रहते हैं।
कला को इन्होंने सदा उस रूप में देखा जो केवल कलाकार का मनोरंजन अथवा आवश्यकताओं की पूर्ति का साधन नहीं, वरन् गंभीर साधना है।
कलाकार संसार के सामने उद्‍घाटक है, व्याख्याता जो सुष्‍ठु रुचियों का निर्माण और संस्कार करता है।
उसकी सृजनशील कल्पना बड़ी उपादेय है कि वह जो नया, महत्त्वपूर्ण और अंतरंग भावनाओं की अनवरोध निष्पत्त करता है वही एक अभिनव सृष्‍टि की संरचना द्वारा दर्शक को अभिभूत कर लेती है।
जगदीश मित्तल:- यूँ तो मसूरी (उत्तर प्रदेश) में इनका जन्म हुआ।
किन्तु अर्से से हैदराबाद ही इनकी साधना भूमि है और अब तो आन्ध्र के प्रमुख कलाकारों में इनकी गणना होती है।
ग्राफिक शिल्पी और चित्रकार के रूप में ये विशेष ख्यात हैं।
फ्रेस्को और म्यूरल टेकनीक में इन्होंने विशेषता हासिल की है।
वुडकट, लाइनो कट और इचिंग में इन्होंने नव्य प्रयोग किये हैं।
सामान्य जनजीवन को इन्होंने बड़े सूक्ष्म और प्रभावशाली ढंग से व्यक्‍त किया है।
इन्होंने नित्यप्रति की परिस्थितियों में पैठकर और लोगों के जीवन में घुल मिलकर सामाजिक चेतना और तदनुकूल व्यवहारों तथा उससे उत्पन्न द्वन्द्व का बिशद चित्रण किया।
‘मधुर स्मृतियाँ’, ‘काला सौंदर्य’, ‘दिवास्वप्‍न’, ‘चिन्तन’ जैसे कतिपय भावात्मक चित्रों में गहरे मनोवेगों और अंतरंग अनुभूतियों को प्रश्रय मिला है।
प्रायः इनकी हर किस्म की चित्रण-पद्धति में तकनीकी अन्वेषण-विश्‍लेषण की प्रवृत्ति है, तिस पर रंगों के चयन में भी गरिमा और रंग-कौशल बरता गया है।
चीन स्याही, लिथे टेम्परा, आयल वाश, वाटरकलर-जिस तरह के भी माध्यम अपनाये गए हैं, उनमें कल्पना चेतना की सच्‍ची झलक मिलती है।
देशी परम्पराओं के हामी होते हुए भी ये ऐसी नित-नवीनता के पक्षधर में हैं जो स्वस्थ एवं सुन्दर है।
शांतिनिकेतन से फाइन आर्ट्‌‌‌‍स में इन्होंने डिप्लोमा लिया।
न केवल कला सृजन अपितु कला-उन्नयन के क़ायल हैं।
इन्होंने भारत की प्रायः सभी प्रमुख प्रदर्शनियों में भाग लिया हैं।
ललित कला अकादेमी द्वारा कुल्लू के राजमहल के भित्ति चित्रों की अनुकृति का कार्य इन्हें सौंपा गया।
चम्बा के भित्ति चित्रों के अनुचित्रण भी इन्होंने किये।
पेंटिंग और हैंडीक्राफ्ट में नये-नये प्रयोगों का इन्हें बेहद उत्साह एवं शौक़ रहा है।
आल इंडिया हैंडीक्राफ्ट्स बोर्ड के डिज़ाइन केन्द्र के ये रीजनल डायरेक्टर रह चुके हैं।
भारतीय कला का इनका विशेष अध्ययन है और ये एक कुशल कला समीक्षक भी हैं।
हैदराबाद से प्रकाशित होने वाली ‘कल्पना’ के ये कला-संपादक हैं।
‘बुडकट’, ‘दक्षिणी चित्रकला और कलमकारी’, ‘इम्ब्रायडरी’ इनकी पुस्तकें प्रकाशित हो चुकी हैं।
ये हैदराबाद आर्ट सोसाइटी के सदस्य और संयुक्‍त सचिव हैं।
मोक्‍कपाटी कृष्णमूर्त्ति:- पुराने खेवे के लोक चित्रकार हैं जिन्होंने कला के क्षेत्र में वर्षों साधना करके बहुत कुछ आन्ध्र प्रदेश को दिया है।
बंगाल स्कूल की परम्पराओं के प्रभाव से मुक्‍त देशीय कला को उन्‍नत करने में इनका विशेष योगदान रहा है।
लोक-कलाओं में जन-जन के अन्तर की धड़कन ध्वनित होती है।
धरती के विशाल प्रांगण में बिखरी दृश्यावली ने इन्हें अभिभूत किया हैं।
विदेशी तत्त्वों की खोज में भटकते फिरना इन्हें अभीष्‍ट नहीं था।
इन्होंने धार्मिक प्रसंगों, पौराणिक आख्यानों और प्राचीन कथाओं को चित्रित किया।
आध्यात्मिक प्रेरणा ने इनकी मनः तुष्‍टि की और ‘तुलसी’ जैसे आदर्श पात्रों ने नैतिक मूल्यों के निर्माण का पथ प्रशस्त किया।
इनका जन्म कृष्णा नदी तट स्थित बसतबाड़ा में हुआ था।
कला और साहित्य में इनकी जन्मजात रुचि थी।
ये काव्य प्रेमी और कला प्रेमी दोनों थे।
फलतः इनकी कला-प्रवृत्तियों का विकास उसी धारा के अनुरूप हुआ है।
देवीप्रसाद राय चौधरी के तत्त्वावधान में मौलिक सर्जना की अभिरुचि जाग्रत की।
इनके विद्यार्थी जीवन में बने चित्रों को भी खूब सराहा गया और ग्राफिक कलाकार के रूप में इन्होंने विशेष ख्याति प्राप्‍त की।
‘हिमवंत’ और गौरी’ नामक इनकी चित्रकृति पर पुनः पुरस्कार मिला और पडीनीलू पर स्वर्ण पदक।
भारत में आयोजित प्रायः सभी प्रमुख प्रदर्शनियों में ये भाग लेते रहे हैं, साथ ही आस्ट्रेलिया, चीन, जापान और अन्य कतिपय देशों की कला प्रदर्शनियों एवं आयोजनों में भी इनके चित्रों को प्रतिनिधित्व मिला है।
इनके रंग बड़े हल्के और गरिमा लिये होते हैं।
इनकी रेखाएँ बड़ी व्यंजक और सबल हैं।
संगीत का सा मादक और शिल्प-कौशल का अन्यतम आकर्षण लिये इनके चित्रों में विचित्र मोहकता और अभिभूत करने वाली शक्‍ति है जो दर्शक के मन और दृष्‍टि को बाँध लेती है।
इनकी रेखाएं और रंग-विधान इनके अपने अंतर की पुकार हैं।
यही कारण है कि लोक चित्रकार के रूप में इनकी भावभंगिमाओं पर लोगों की नज़र है।
पी० टी० रेड्डी:- आन्ध्र के वरिष्‍ठ कलाकारों में से हैं।
1951 में इनका जन्म करीमनगर में हुआ।
1941 में इन्हें भित्तिचित्रण के लिए छात्रवृत्ति प्रदान की गई।
प्रारम्भ से ही प्रगतिशील विचारों के होने के कारण इन्होंने समसामियक कलाकारों के एक ग्रुप का संगठन किया।
किन्तु आर्थिक कठिनाइयों के कारण इन्हें मज़बूरन हैदराबाद में फर्नीचर की दुकान खोलनी पड़ी जिससे कुछ अर्से तक इनकी कला की प्रगति रुक गई।
इन्होंने सामान्य प्रसंगों और जन-जीवन के बिखरे दृश्यांकनों का चित्रण किया।
अधिकतर ये तैल-रंगों का प्रयोग ही करते हैं, किन्तु अन्य माध्यमों को भी सफलतापूर्वक अपनाया है।
सैयद मसूद अहमद:- इनके चित्रण शिल्प, रेखांकन और रंगचयन का ढंग बड़ा ही मनोहारी है।
रात-दिन नज़रों के सामने गुजरने वाले दृश्यों को इन्होंने बड़े मनोहारी ढंग से प्रस्तुत किया।
ख़ासकर रंग-नियोजन में कमाल पैदा किया है।
साथ ही इनकी पुष्‍ट प्रभावमयी रेखाओं द्वारा विषय का अनुरूप प्रतिपादन संभव हो सका है।
इन्होंने यूरोप का व्यापक दौरा किया, विशेष रूप से बच्‍चों की कला पर इनका गहरा अध्ययन और खोज है।
हैदराबाद आर्ट सोसाइटी के निर्माण और उसके विकास में इन्होंने शुरू से ही श्रम-साधना की है।
सैयद अहमद के चित्रों में मुग़ल शैली और मुग़ल परम्पराओं का प्रभाव द्रष्‍टव्य है।
मुग़ल वेष-भूषा और नारी-भंगिमाएँ बड़ी ही आकर्षक और सजीव बन पड़ी हैं जिनमें रोज़मर्रा की झाँकी है।
सईद बीन मोहम्मद:- हैदराबाद के सुप्रसिद्ध चित्रकार और मूत्तिकार हैं जो ख़ास तौर से पोट्रेट चित्रण में बड़े दक्ष हैं।
किसी व्यक्‍तित्व को आकार और अभिव्यक्‍ति देने तथा जीवन व चरित्र के सहज आत्मीय पहलू की झाँकी प्रस्तुत करने के लिए उसके अंतरंग तत्त्वों में पैठने की आवश्यकता है।
इनका दृष्‍टिकोण यथार्थवादी रहा है।
इसी आधार पर इन्होंने यथातथ्यता का निरूपण किया और जीती-जागती वस्तुओं को वैसा ही हूबहू अपने रंग-रेखाओं के बल पर चित्रित कर दर्शाया।
इनका जन्म महबूब नगर में हुआ।
भारत की प्रायः सभी प्रमुख प्रदर्शनियों में भाग लेने के अलावा मिस्‍त्र, अफग़ानिस्तान और रूस में आयोजित प्रदर्शनियों में इनके चित्रों को प्रतिनिधित्व मिला है।
मैसूर की दसैरा प्रदर्शनी में भी इन्हें प्रथम पुरस्कार उपलब्ध हुआ।
सईद बीन मोहम्मद ‘स्टिल लाइफ’ अर्थात बेजान चीजों के चित्रण में बेहद रुचि रखते हैं।
प्रतिपाद्य विषय के प्रतिपादन में वे सापेक्षवाद के क़ायल हैं, तार्किक आस्था के नहीं।
इनके मन की सरल निष्‍ठा और विश्‍वास ही इन्हें साधना पथ पर अग्रसर कर सका है।
नरसिंह राव:- लगभग दो दशकों से व्यावसायिक कलाकार के बतौर कला-साधना में प्रवृत्त हैं।
फ्रांस में अपने प्रवास के दौरान विभिन्न किस्म के संग्रहालयों की कला का गम्भीर अध्ययन किया।
साथ ही आधुनिक यूरोपीय धाराओं- यथा ‘क्यूबिज्म’ अर्थात् घनाकृतिवाद को प्राच्य कल्पना के साथ कैसे संश्‍लिष्‍ट किया जा सकता है।
क्या यहाँ के प्राचीन कला के नमूनों व डिज़ाइनों में उसका कोई अस्तित्व खोजा जा सकता है।
क्या भारतीय और यूरोपीय कला धाराओं के प्राचुर्य में कहीं किसी प्रकार का साम्य है आदि विषयों की इन्होंने विश्‍लेषण व अन्वेषण किया।
फ्रेंच कलाकारों की प्रदर्शनी तथा फ्रांस में आयोजित अन्य कला-प्रदर्शनियों में इन्होंने भाग लिया।
इंडिया आर्ट सोसाइटी की ओर से लंदन में आयोजित इनकी व्यक्‍तिक प्रदर्शनी बड़ी ही सफल बन पड़ी।
दो बार इटली में और वेनिस बियनले में आयोजित प्रदर्शनी तथा भारत के अनेक सरकारी व ग़ैरसरकारी संग्रहों में इनकी कृतियों को सम्मानपूर्वक स्थान मिला है।
वी० मधुसूदन राव:- ये एक मध्यवर्गीय तेलुगु ब्राह्मण कुल में उत्पन्न हुए।
बाल्यावस्था से ही कला में अभिरुचि होने के कारण बड़े उत्साह और शौक़ से ये पेंटिंग करते।
इनके श्वसुर एम० नरसिंहम भी कला का शौक रखते थे।
उनसे इन्हें विशेष प्रेरणा मिली।
हैदराबाद की अखिल भारतीय कला प्रदर्शनी, मैसूर प्रदर्शनी और अन्य कतिपय समसामयिक आयोजनों में इन्हें पुरस्कार प्राप्‍त हुए।
काहिरा और पश्‍चिम जर्मनी में इनकी कृतियाँ क्रय की गई।
टेम्परा और तैलरंगों में इन्होंने अधिकतर ग्राम्य दृश्यों का चित्रण किया है।
‘धान पछोरते हुए’ आदि में इनकी पुरस्कृत चित्रकृतियाँ हैं जो अमेरिका व यूरोपीय देशों में बहुप्रशंसित हुई।
उन पर आधुनिक यूरोपीय धाराओं का भी प्रभाव है और इन्होंने अनेक नए प्रयोग किये हैं।
हैदराबाद आर्ट सोसाइटी से ये वर्षों से सम्बद्ध हैं।
के० शेंषगिरि राव:- हैदराबाद स्टेट के वारंगल ज़िले के ताल्लुका महबबाबाद स्थित पेनुगोंडा नामक एक छोटे से गांव के ब्राह्मण परिवार में पैदा हुए।
इनके पिता ज़मींदार और सम्पन्न व्यक्‍ति थे।
किन्तु दुर्भाग्यवश कुछ ऐसा घाटा हुआ कि बड़ी गरीबी छा गई।
अपनी शिक्षा के लिए भी इन्हें दूसरों का मुहताज़ हो कर दर-दर की ठोकरें खानी पड़ीं, पर इन्होंने कला-साधना को न छोड़ा।
नवाब साहेब की प्रेरणा एवं प्रोत्साहन से ये शांतिनिकेतन गए और नंदलाल वसु के तत्त्वावधान में बहुविध प्रणालियों का अध्ययन किया।
टेम्परा, जलरंग, तैरलरंग, सिल्क आदि कितने ही माध्यमों में इन्होंने प्रयोग किये हैं।
सफेद-काले में इन्होंने दृश्यांकनों का सफल चित्रण किया है।
भारत और विदेशों की कतिपय प्रदर्शनियों में इन्होंने भाग लिया है और कितने ही स्थानों में ये अपनी व्यक्‍तिक प्रदर्शनी आयोजित कर चुके हैं।
भारत सरकार ने पार्लियामेंट में म्यूरल पेंटिंग का दायित्व इन्हें सौंपा।
वेलूरी राधाकृष्णा:- मद्रास के गवर्नमेंट स्कूल आफ आर्ट्‌‍स एंड क्राफ्ट्स से फाइन आर्ट्‌‌स में डिप्लोमा लिया।
ये शुरू से ही साहित्य एवं कला में रुचि रखते हैं।
इनके अधिकतर धार्मिक प्रसंग होते हैं।
आन्ध्र पत्रिका के आर्टिस्ट के रूप में काम करते रहे।
मैसूर, पंजाब, कालीकट, हैदराबाद में आयोजित अनेक प्रमुख प्रदर्शनियों में ये भाग ले चुके हैं।
स्विटज़रलैण्ड के भारतीय दूतावास में इनके चित्रों को प्रतिनिधित्व मिला है और विदेशों में इनकी कला कृतियाँ क्रय की गई हैं।
ग़ुलाम जालानी:- यूगोस्लाविया की फाइन आर्ट्‌‌स एकेडेमी से भी मूत्तिकला में डिप्लोमा लिया।
इन्होंने अपने विषय की खोज और व्यापक अध्ययन के लिए भारत और विदेशों में भ्रमण किया है।
कला में बहुज्ञ तो हैं ही, विभिन्न माध्यमों और प्रणालियों को भी अपनाया है।
लिथोग्राफी, इलस्ट्रेशन, पेंटिंग, मांडल-निर्माण कला, मूर्त्तिकला और कमर्शियल आर्ट में इनकी समान पैठ और दक्षता है।
यूरोप में इनके मूर्त्ति-निर्माण कौशल की सराहना हुई और अनेक विशिष्‍ट व्यक्‍तियों की प्रतिमाएँ बनाने का इन्हें मौका दिया गया।
प्रादेशिक सरकार और यूगोस्लाविया सरकार की छात्रवृत्ति पर ये वर्षों यूरोप में कला के गंभीर अध्ययन-मनन में लगे और विभिन्न विषयों में प्रमाण पत्र उपलब्ध किये।
बद्रीनारायण:- सिकन्दराबाद के तरुण कलाकार बद्रीनारायण लोकचित्रांकन की सर्वथा नई मौलिक प्राणालियों को लेकर अग्रसर हुए है।
दैनन्दिन प्रसंग, यूं ही अनायास नज़रों के सामने आ जाने वाले दृश्यांकन जिन्हें रंगों के आकर्षण से सजीव बनाया गया है।
मुग़ल और राजपूत शैली, दक्खिन कलम और लोकचित्रों का मिला-जुला प्रभाव इनकी कला पर द्रष्‍टव्य है।
हल्के, फीके या कहें कि रंजीदा रंगों को नहीं, बल्कि चटकीले रंगों को इन्होंने चुना है।
इनका दृष्‍टिकोण उन्मुक्‍त, उदार और खुशनुमा है।
रेखाओं और रंगों के मेल से लालित्य मुखरित रुजक शैली का आविष्कार करते हैं जो इनका अपना मौलिक प्रयास है।
इनके चित्रण की खास खूबी यही है कि आन्ध्र की लोक परम्परा के अनुसार इन्होंने उसे सर्वथा एक नया रूप देकर निजी ढंग से अग्रसर किया है।
आन्ध्र प्रदेश, ख़ासकर हैदराबाद में इधर कला का अत्यधिक विकास हुआ है।
अनेक छोटे-बड़े कलाकार सक्रिय हैं और उनकी सबसे बड़ी खूबी है कि चित्रण परम्परा में नये रूप-विधान के मोह में पड़कर उन्होंने अराजकता का अनुमोदन कहीं नहीं किया।
मद्रास ग्रुप:- मद्रास की मौज़ूदा कला के उन्‍नयन का श्रेय देवीप्रसाद राय चौधरी को है, जिन्होंने बंगाल स्कूल की परम्पराओं को लेकर सर्वप्रथम यहाँ प्रवेश किया था।
आन्ध्र और द्राविड़ कला-रूढ़ियाँ इस नई भावधारा के संयोग से प्रशस्त हो उठीं।
यह वह समय था जबकि यहाँ की कला ने करवट ली थी और सही मार्ग दर्शन ने एक रास्ता सुझाया था।
आज मद्रास ग्रुप काफी तगड़ा है और कला-क्षेत्र में उसका महत्त्वपूर्ण दाय है।
के० माधव मेनन:- पशु-पक्षियों के कुशल चितेरे माधव मेनन ने अपनी सूक्ष्म मौलिक चित्रांकन शैली से अपने भीतर की विराट् संवेदना को एक नये अर्थ के साथ व्यंजित किया है।
प्रारम्भ में ही प्रकृति से इनका सहज तादात्म्य हो गया था।
कुदरत के क्रीड़ा-कौतुक और जंगली जीवन में इनकी रुचि जगी।
तरह-तरह के जानवरों, जलचर, थलचर, नभचर, पेड़-पौधों और फूल-पत्तियों का इन्होंने गहरा अध्ययन किया और उनके सुन्दर चित्र आँके।
इनके लैंडस्केप और प्राकृतिक दृश्यों के चित्र भी बड़े सुन्दर बन पड़े हैं।
त्रावणकोर-कोचीन के मालाबार तटवर्ती ऐतिहासिक स्थल क्रैन गैनोर में इनका जन्म हुआ।
अपने विद्यार्थी जीवन में विभिन्न पक्षियों की चित्रकारी के पीछे इन्होंने पढ़ना-लिखना छोड़ दिया।
शांतिनिकेतन में भी अवनीन्द्रनाथ ठाकुर और नन्दलाल वसु की सन्‍निधि में इन्होंने कला की साधना की।
लगभग 1930 से भारत की सभी प्रमुख समसामयिक प्रदर्शनियों में ये भाग लेते रहे हैं।
दक्षिण भारतीय कलाकार सोसाइटी की कला परा-पर्शदातृ समिति के सदस्य तथा 1942 से 1950 के दौरान श्री चित्रालयम के डायरेक्टर रह चुके हैं।
इसके अतिरिक्‍त अमेरिका के भूतपूर्व प्रेजीडेंट रूज़वेल्ट के व्यक्‍तिक राजदूत विलियम फिलिप्स विगत महायुद्ध के दिनों में अपनी भारत यात्रा के दौरान इनके कई चित्र खरीद कर ले गए थे।
इनके चित्र विदेशों में दीवारों की शोभावृद्धि करते हैं।
यहाँ तक कि देश-विदेश में लंदन के कामनवेल्थ कला समारोह में इनके चित्रों को प्रतिनिधित्व मिला, साथ ही अनेक मैडल और अवार्ड भी प्राप्‍त हुए।
ललित कला अकादेमी की जनरल कौंसिल के नौ प्रमुख कलाकारों में इनका निर्वाचन हुआ।
भारत सरकार की कल्चरल स्कालरशिप प्रदान करने वाले निर्णायक सदस्यों में से ये एक है।
सुशील कुमार मुखर्जी:- मुखर्जी के प्रारम्भिक चित्रों में अपने कलागुरु देवीप्रसाद राय चौधरी का प्रभाव द्रष्‍टव्य है, पर शनैः शनैः उनमें परिपक्‍वता आती गई।
उनके लैंडस्केप व दृश्य चित्रणों में बैंगाफ की सी रंग सज्‍जा और विश्रृंखल चारुता है तो निर्माण-प्रक्रिया पर व्हिसलर के छवि अंकनों का सा लयमय मार्दव है।
‘रहस्यमय महल की राजकुमारी’ जैसे चित्रों में रूमानी रंग-मिश्रणों की टेकनीक आकर्षण पैदा करती है।
किन्तु जहाँ इनके रंग कुछ हल्के या धूमिल हैं तो वहाँ गमग़ीन दार्शनिकता उभर आई है।
लगभग दो दशकों से ये चित्रकार और मूर्त्तिकार के रूप में कार्य कर रहे हैं।
काहिरा, मिस्‍त्र, चीन, आस्ट्रेलिया, पेरिस की यूनेस्को अन्तर्राष्‍ट्रीय कला प्रदर्शनी और लंदन के इंडिया हाउस में आयोजित समसामयिक भारतीय कला प्रदर्शनी में भाग लिया है।
एक्सचेंज प्रोग्राम के अन्तर्गत अमरीकी सरकार के अनुदान पर इन्होंने समुचे यूरोप और अमेरिका का दौरा किया।
एस० धनपाल:- मुख्यतः ग्राफिक आर्टिस्ट और मूर्त्तिकार के रूप में प्रसिद्ध हैं।
सफेद-काले में निर्मित स्केच, टेम्परा, वाटर कलर तथा ब्रुश व पेंसिल से आँके गए गंभीर विषय-सभी में इनकी प्रतिपादन शैली परिपक्‍व हो उठी है।
ख़ासकर ‘समारोह’, ‘जादू का महल’ जैसे चित्र जिनमें बच्‍चों की सी सहज मुग्धता और माधुर्य है।
इनकी मूर्त्तिकला पर पल्लव और चोल यूगीन शैली का प्रभाव है।
नई दिल्ली की नेशनल गैलरी आफ माडर्न आर्ट, मैसूर की जगमोहन पैलेस गैलरी, मद्रास की नेशनल आर्ट गैलरी तथा तंजोर आर्ट गैलरी में इनके चित्रों को स्थान मिला है।
एच० वी० रामगोपाल:- मद्रास के सुप्रसिद्ध पोर्ट्रेट चित्रकार राम गोपाल में सूक्ष्म निर्माण कौशल्, सुष्‍ठु अंकन और नफ़ासत है।
‘बिल्ली’, ‘देवीप्रसाद राय चौधरी’ आदि के चित्र काफ़ी मशहूर हो चुके हैं।
इन्होंने ग्राफिक में अधिकतर कार्य किया है और मूत्ति-निर्माण भी करते हैं।
इनकी शिक्षा काकिनाडा के राजा कालेज और मद्रास कालेज आफ आर्ट्‌‌स एंड क्राफ्टस में हुई।
ये प्रगतिशील कलाकार संघ के सदस्य हैं।
पाल राज:- लगभग 15-20 वर्षों से कला-साधना में प्रवृत्त हैं।
जल रंगों में यथार्थवादी कलाकार के रूप में ये ख़ासतौर से प्रसिद्ध हैं।
मद्रास, मैसूर, हैदराबाद और कलकत्ता में आयोजित प्रदर्शनियों में इन्होंने भाग लिया है और अनेक स्वर्ण व रजत पदक तथा पुरस्कार प्राप्‍त किये हैं।
लंदन की स्ट्रैण्ड गैलरी और वैटिकन, रोम में इन्होंने प्रतिनिधित्व किया है।
जे. ग्‍नानायुथम:- ये मद्रास के निकट एक छोटे से गाँव में पैदा हुए।
जन्मतः भारतीय ईसाई हैं, इनकी कला के प्रति रुचि जन्मजात है।
भारत में होने वाली समसामयिक प्रदर्शनियों में जलरंग निर्मित अपनी अनेक कलाकृतियों को भेजा और उपलक्ष्य में इन्हें अनेक पुरस्कार व प्रशस्ति पत्र मिले।
इनकी सुप्रसिद्ध कृति ‘तीन बन्दर’ आल इंडिया फाइन आर्ट्‌‌स एंड क्राफ्ट्स द्वारा मद्रास में आयोजित प्रदर्शनी में पुरस्कृत हुई।
1952 में ‘गाँव की सड़क’ नामक कलाकृति पर पटना की शिल्प कला परिषद द्वारा आठवीं अखिल भारतीय कला प्रदर्शनी के अवसर पर मैडल प्रदान किया गया।
जलरंगों में यह दृश्य चित्रण बड़ा सफल बन पड़ा था।
ये प्रायः गीले रंगों से चित्रण करते हैं।
जैमिनी स्टूडियो के आर्ट डायरेक्टर के रूप में बड़े कैन्वासों पर गहरे ‘स्ट्रोक’ और ब्रुश के झपाटों से इन्होंने प्रभाव व्यंजक चित्रों की सृष्‍टि की है।
विभिन्‍न प्रवृत्तियों के कलाकार:- मद्रास की विभिन्न प्रवृत्तियों के कलाकारों में आर० बालरामन, जो व्यावसायिक तौर पर ग्राफिक आर्टिस्ट के रूप में कई वर्षों से साधना करते आ रहे हैं और भारत सरकार के पुरातत्व विभाग से सम्बद्ध हैं।
हेनरी डेनियल जो मद्रास के आधुनिकतावादी प्रगतिशील कलाकार हैं।
एंथोनी दास जो गोल्ड प्लेक विजेता और प्रगतिशील कलाकार संघ के सम्मानित सदस्य हैं।
डी० वद्री:- भारतीय परम्परागत शैली और पश्‍चिमी पद्धति दोनों का प्रभाव इनकी कला पर है।
इन्होंने विदेशों में भ्रमण किया है और आधुनिक कलाधाराओं का इन्हें गहरा अध्ययन है।
वहाँ की कला का प्रभाव भी इन पर हैं।
मध्यपूर्व, आस्ट्रेलिया, रूस, इंडोनेशिया की प्रमुख भारतीय कला प्रदर्शनियों में भी इन्होंने भाग लिया।
इनके रंगों में बहुविध तत्त्वों के सफल योजन की क्षमता है।
इनका दृष्‍टिकोण समन्वयवादी है, प्राच्य-पाश्‍चात्य के अंतर्विरोधों के बावजूद इन्होंने प्रकारान्तर से दोनों में सामंजस्य लाने के प्रयत्‍न किये है।
जे० ए० लालका:- इन्होंने बम्बई और लंदन में कला का प्रशिक्षण लिया, रायल सोसाइटी आफ आर्ट के ये फैलो भी रह चुके हैं।
पोर्ट्रेट पेंटिंग में विशेष रूप से दक्ष हैं।
1930 में ब्रिटिश सरकार द्वारा वायसराय भवन के लिए जार्ज-पंचम और महारानी मेरी के शाही छविचित्र बनाने का काम इन्हें सौंपा गया।
1907 और 1913 में इन्होंने स्टडी टूर पर यूरोप का भ्रमण किया।
बी० शंकरप्पा:- मैसूर के सुप्रसिद्ध भित्तिचित्रकार हैं जिन्होंने शान्तिनिकेतन से फाइन आर्ट व क्राफ्ट्‍स में डिप्लोमा लिया।
ग्राफिक कला और मूर्त्तिकला में भी इन्होंने विशेष प्रशिक्षण प्राप्‍त किया।
बिड़ला भवन में राजस्थान के सुप्रसिद्ध कलाकार कृपालसिंह शेखावत के साथ इन्होंने महात्मा गांधी के विशाल भित्ति चित्रण में सहयोग दिया।
तुन हुआंग गुफाओं के अनुचित्रण में भी ये साथ थे और 1953 में कल्याणी में अखिल भारतीय कांग्रेस पंडाल का सुसज्‍जा कार्य भी अन्य कलाकारों के साथ इन्हें सौंपा गया था।
एस.जी. वसुदेव:- कला-सृजन के साथ-साथ कला के उत्थान और विकास में भी अभिरुचि रखते हैं।
भारत सरकार की सांस्कृतिक छात्रवृत्ति पर अनुसंधान कार्य किया।
ये प्रगतिशील कलाकार संघ के सेक्रेटरी और दक्षिण भारतीय कलाकार सोसाइटी के सदस्य हैं।
केन्द्र व प्रादेशिक ललित कला अकादेमी, हैदराबाद के सालरजंग म्यूज़ियम, मैसूर सरकार, मद्रास की नेशनल आर्ट गैलरी, इलाहाबाद संग्रहालय, बम्बई की चेमोल्ड गैलरी और बंगलौर के बिड़ला भवन में इनके चित्रों को स्थान मिला है।
केरल ग्रुप:- केरल में भी अनेक कलाकारों का नया ग्रुप जोर पकड़ता जा रहा है।
जिसमें पुरानी परम्परा और नये फैशन के कलाकारों में परस्पर होड़ है।
केरल स्टेट के चेनागेन्‍नूर के रामा वर्मा स्कूल आफ आर्ट्‌‍स एंड क्राफ्ट्‍स के प्रिंसिपल के० कृष्णन सुप्रसिद्ध छविकार हैं जिन्होंने समसामयिक नेताओं और विख्यात व्यक्तियों के पोर्ट्रेट बनाये हैं।
प्रगतिशील कलाकार ए० के० रामावर्मा और वी० ए० वासुदेव तथा गडग (मैसूर) के विजय आर्ट इंस्टीट्‍यूट के प्रिंसिपल चेट्टी कई वर्षों से कला-साधना में प्रवृत्त हैं।
यूँ तो भावनात्मक दृष्‍टि से समूचे दक्षिण प्रदेश की कला एक है, तथापि हर प्रदेश की धरती, वातावरण, परिस्थिति और परम्परा का प्रभाव तो यथानुरूप प्रत्यक्ष-अप्रत्यक्ष तौर पर द्रष्‍टव्य है ही।
भारतीय मूर्त्तिकला मानव की चिरशाश्‍वत भावनाओं का मूर्त्त रूप ही नहीं वरन् परम्पराओं और युगधर्म की वाहक भी है।
यहाँ के शिल्पियों ने सौंदर्य की अपेक्षा तन-मन-प्राण का रूपान्तर किया पार्थिव उपकरणों यथा मिट्टी, पत्थर और धातु में।
उनकी अंतरंग अभिव्यक्‍ति का संयोजन, सशक्‍त और सजग माध्यम, जो आत्मबोध से अनुप्राणित और आध्यात्मिकता से प्रेरित है।
नर और नारी आकृति में देवत्व भावना को साकार कर उठा।
शारीरिक सौंदर्य की चकाचौंध से परे मूर्त्तिकार की चरम भावना और अंतर्मुखी निष्‍ठा की प्रतीक हैं भारतीय मूर्त्तियाँ, जो भारत के विभिन्न अंचलों में बिखरी मिलती हैं।
दैवी भावनाओं से ओतप्रोत इन मूर्त्तियों की विशेषता है कि दर्शक न केवल उनके शिल्प-सौंदर्य अपितु ज्वाज्‍जवल्य शक्‍तिमत्ता से अभिभूत रह जाता है।
जन-मानस में युग-युग से संजोये संस्कारों के नाना रूपों में कलाकारों के कुशल हाथों ने अपनी मूक भावनाओं, अंतःकरण में तरंगायित भाव-लहरियों के रंग-बिरंगे स्वरूपों को गढ़ा।
दर्शक को उन मूर्त्तियों में आध्यात्मिक सिद्धि की अनुभूति हो।
उसका लुब्ध मानस उसे आत्मलीन कर ले।
उसके दर्शन मात्र से उसकी आकांक्षाएं सहज तोष्य हों और मन-प्राण एकाकार हों तथा उपासना में जो अतीन्द्रिय आत्यंतिक सुख है।
उसके तात्त्विक रूप का निदर्शन हो।
यही मूर्त्तिकारों का ध्येय था।
अतः उनके लिए शिल्प साधना का रहस्यमव महत्त्व था।
यहाँ की कला किसी समय इतनी उत्कर्ष पर थी कि विदेशों तक में- जावा, सुमात्रा, कोम्बोडिया आदि में उसका प्रभाव द्रष्‍टव्य है।
मुग़ल शासन काल में मूत्तिकला वर्जित थी।
अतः उसका उत्तरोत्तर ह्रास होता गया, फिर भी उसका अस्तित्व तो बना ही रहा।
आज के बौद्धिक युग की तिक्‍तता, संघर्ष, आशा-निराशा, सुख-दुःख तथा कितने ही उतार-चढ़ाव की छाप कला पर द्रष्‍टव्य है।
पहले का साधक व संतृप्‍त शिल्पी अब तार्किक और अतृप्‍त है।
किन्तु इससे लाभ यह हुआ कि इस अपूर्व जिज्ञासा में जीवन के बहुमुखी व्यापकत्व का विश्रृंखल स्वरूप सामने आया।
साथ ही यह भी सिद्ध हो गया कि आज का कलाकार किन्हीं मिथ्या रूढ़ियों के बन्धन को नहीं मानता।
मानव मस्तिष्क के चिन्तन क्रम, नियम और व्यवस्था में विभाजक रेखाएँ खिंच गई हैं जिससे मन की सहज रसानुभूति उद्वेलित हो उठी है।
मूर्त्तिकला का सूत्रपात तो अवनीद्रनाथ ठाकुर के हाथों ही हो गया था किन्तु उसमें सार्वदेशिकता नहीं आ पाई थी।
विगत कई दशकों से मूर्त्तिकला के क्षेत्र में देवी प्रसाद राय चौधरी का अमूल्य अवदान है।
शुरू से ही वे रोदाँ और अन्य पाश्‍चात्य कलाकारों से प्रभावित थे।
धनराज भगत की प्रारम्भिक मूर्त्तियों पर हेनरी मूर का प्रभाव है, किन्तु कलाकार की संवेदना के क्रमशः विभिन्‍न रूप दीख पड़े हैं।
शुरू से परम्परागत शैली पर उन्होंने सादृश्य लाने के लिए अनेक सुन्दर मूर्त्तियों का निर्माण किया।
बुद्धिगत स्थापनाओं के आधार पर मूर्त्ति शिल्प के क्षेत्र में यह क्रान्तिकारी परिवर्तन चिन्तन की प्रखरता का द्योतक है।
फिर भी आज जो अनेक मूत्तिशिल्पी पश्‍चिमी धाराओं की तर्ज़ पर काम कर रहे हैं वे इच्छा रहते हुए भी यथार्थ आकार के प्रति अपने मोह को नहीं तोड़ सके हैं।
बी० पी० करमकर:- पुराने खेवे के कलाकारों में देवीप्रसाद राय चौधरी के समकक्ष इन्हीं की गणाना की जाती है।
प्रारम्भ में तैल रंगों में इन्हें छविअंकन का शौक़ था किन्तु मूर्त्तिकला की ओर इनका झुकाव स्वर्गीय ओटो रोथफील्ड आई० सी० एस० की प्रेरणा से हुआ।
उच्‍च अध्ययन के लिए ये लंदन की रायल एकेडेमी आफ आर्ट में कई वर्ष तक रहे और वहां की वार्षिक प्रदर्शनियों में भाग लेते रहे।
करमकर प्राचीन आदर्शवादी पद्धति के क़ायल हैं।
यथार्थ सादृश्य के सजीव उभार में दक्ष हैं और सूक्ष्म ब्यौरों में इनके हाथ की सफाई द्रष्‍टव्य है।
कलकत्ता, बम्बई और सौराष्‍ट्र के अलावा लंदन भी इनकी साधना भूमि रही हैं जहाँ इन्होंने पाश्‍चात्य प्रणालियों के विशद अध्ययन द्वारा विभिन्‍न प्रयोगों को प्रश्रय दिया।
शंखो चौधरी:- कलकत्ता यूनीवर्सिटी से ग्रेजुएट होने के पश्‍चात् शांतिनिकेतन से फाइन आर्ट्‌‍स में डिप्लोमा लिया।
आजकल बड़ौदा विश्‍व विद्यालय की फाइन आर्ट फैकल्टी में मूर्त्ति विभाग के अध्यक्ष हैं।
शंखो चौधरी प्रयोगी हैं।
मूर्त्ति को चाहिए, स्पष्‍ट अभिव्यक्‍ति तथा आवश्यकतानुसार दृढ़ एवं मुखर व्यंजकता।
इनमें जीवन का सच्‍चा अनुभव, गहरी दृष्‍टि और विषय के अन्तरतम तक पैठने की क्षमता है।
रामकिंकर बैज के साथ एक स्मारक प्रतिमा के निर्माण के सिलसिले में इन्हें नेपाल की यात्रा करनी पड़ी।
साथ ही उन्होंने अन्य कतिपय मूर्त्तियों की निर्माण-साधना की।
बड़ौदा के कलाकार ग्रुप भारतीय मूर्त्तिकार संघ, बाम्बे आर्ट सोसाइटी और ललित कला अकादेमी के कार्यकारी बोर्ड के सदस्य हैं और समसामयिक आयोजनों में कला को उन्‍नत बनाने के लिए सदैव सक्रिय व संचेष्‍ट हैं।
नारायण गणेश पंसारे:- इन्होंने बम्बई और लन्दन में कला का प्रशिक्षण प्राप्‍त किया।
खासकर लकड़ी पर काम करने में ये अत्यन्त दक्ष थे।
भारत सरकार की ओर से अमेरिका और यूरोप में होने वाली भारतीय कला प्रदर्शनी में इन्होंने प्रतिनिधित्व किया।
इन्होंने मूर्त्तिकला के उत्थान में सदैव दिलचस्पी ली।
भारतीय मूर्त्तिकार संघ के ये संस्थापक सदस्यों में से थे और वर्षों तक सेक्रेटरी व चेयर-मैन रहे।
बम्बई की प्रादेशिक कला प्रदर्शनी में इन्हें सबसे पहले पुरस्कार मिला, फिर तो ये लगातार भारत और विदेशों में आयोजित कला प्रदर्शनियों में पुरस्कार प्राप्‍त करते रहे।
इनके असमय निधन से गम्भीर क्षति हुई।
आर. पी. कामथ:- बम्बई के सर जे० जे० स्कूल आफ आर्ट और लन्दन की रायल एकेडेमी आफ आर्ट्‌‌‌‌स में इनकी शिक्षा सम्पन्‍न हुई।
इनका शुरू से ही मूर्त्तिकला की ओर झुकाव था।
यूँ तो चित्रकारी में भी इनकी रुचि है, किन्तु मूर्त्तिकार के रूप में ही ये अधिक प्रसिद्ध हैं।
इनके प्रयोग समय के साथ-साथ परिपक्‍व होते गए।
परम्परागत शैली और आधुनिक शैली को समन्वित करने के लिए कलाकार ने अपनी सक्षमता का विकास किया है।
काष्‍ठ में ऐसी जान डाल दी है जिसने एक नई दुनिया का निर्मांण किया है।
भारत भर में इनके द्वारा निर्मित स्मारक मूर्त्तियाँ बिखरी पड़ी है।
ये कला के आलोचक भी हैं और मूर्त्तिशिल्प की सूक्ष्मताओं व टेकनीक पर अनेक लेख लिखे है और राष्‍ट्रीय कला प्रदर्शनी की निर्वाचक व निर्णायक समिति के सदस्य हैं और अन्य कतिपय परीक्षा समितियों से सम्बन्धित हैं।
प्रदोषदास गुप्‍ता:- ‘कलकत्ता ग्रुप’ के सुप्रसिद्ध मूर्त्तिकार प्रदोषदास गुप्‍ता अधिकतर काँसे, प्रस्तर व टेराकोटा में काम करते हैं।
इन्होंने यूरोप में काफी भ्रमण किया है, फलतः कलातत्त्वों के वैभिन्‍नय के साथ-साथ इनकी अनुभूतियों, संवेदनाओं और विचारात्मक पहलुओं में भी बेहद अन्तर है।
इन्होंने किसी खास भंगिमा को दर्शानेवाली निजी मौलिक शैली-शिल्प की अवतारणा की।
‘बंधन में’, ‘बंगाली माँ’, ‘जीसस क्राइस्ट’ की मुखाकृत्ति जैसी मूर्त्तियों में तदनुरूपमनः स्थितियों की व्यंजना हैं।
लंदन की अन्तर्राष्‍ट्रीय मूर्त्तिकला प्रतियोगिता में भाग लिया।
कला की अभिनव उपलब्धि के प्रति ये सदैव सक्रिय रहे।
प्रारम्भ में इनसे रवीन्द्रनाथ ठाकुर की मूर्त्ति बनाने के लिए कहा गया था।
बाद में इन्होंने महसूस किया कि शायद भावातिशयता अधिक थी इन मूर्त्तियों में।
हूबहू निर्माण की यथार्थता ने इनमें जूगुप्सा भर दी।
शून्य व्यंजना के प्रति इनकी दिलचस्पी बढ़ी और इनकी अन्तरंग सचेत वृत्ति ‘एब्स्ट्रैक्ट’ की सुगढ़ता, परिपकृता, अनुपात और संतुलन में पैठती गई।
चाहे शून्य व्यंजना ही क्यों न हो आत्मचेता आग्रह की गरिमा इनके कृतित्व में है।
पेरिस के प्रवास में इन्होंने अपनी प्रतिभा और गुणों का विकास किया।
कलकत्ते का प्रारम्भिक जीवन इनके लिए लिए बेहद कष्‍टप्रद और संघर्षशील था।
बाद में शिक्षक के रूप में इनकी कला को आधार मिला।
ज्यों-ज्यों इनकी भीतरी कला परिपुष्‍ट हुई ये कला की बारीकियों और उसकी हर टेकनीक में पैठते गए।
अखिल भारतीय मूर्त्तिकला प्रदर्शनियों में आयोजित अन्य प्रमुख मूर्त्तिकला प्रदर्शनियों में ये भाग लेते रहे हैं।
चिन्तामणि कार:- आधुनिक धाराओं से प्रभावित होते हुए भी मूर्त्तिशिल्प में अतिवादिता नहीं हैं।
टेराकोटा, प्लास्टर, काँसा, लकड़ी, पत्थर, संगमरमर पर इन्होंने बहुविध प्रयोग किये हैं।
बैठी, झुकी, मुड़ी-तुड़ी और सर्पाकार आकृत्तियों में इन्होंने बेहद सूक्ष्मता और अंतरंग एकता पर बल दिया है।
लगभग 1930 में इन्होंने स्कूल आफ इंडियन सोसाइटी आफ ओरियिंटल आर्ट में शिक्षा आरम्भ की।
किन्तु कुछ अर्से बाद उड़ीसा के किसी मंदिर के मूर्त्तिकार के तत्त्वावधान में ये कार्य करते रहे जिससे इनके कृतित्व पर मंदिर शिल्प और लोककलाओं का प्रभाव पड़ा।
वहाँ के उन्मुक्‍त वातावरण में बंगाल की प्रांतीयता से निकलकर इनकी चिन्तन प्रक्रिया बिशद और बहुमुखी होती गई।
1940 में जब ये भारत लौटे तो यहाँ की भावप्रवणा कल्पना और पश्‍चिमी विश्‍लेषण की खींचतान ने इनकी प्रतिभा को एक नए ढंग में ढाल दिया और कुछ अजीबो-गरीब रूपाकार प्रकट हुए।
यूं इन्होंने कितनी ही प्रतिमाएँ गढ़ी हैं जिनमें अवयवों की सुगढ़ता, देहयष्‍टि की भंगिमा और आकृतियों के निर्माण में वैज्ञानिक टेकनीक अपनाई गई है।
चिन्तामणि कार अनेक कला संस्थाओं से सम्बद्ध हैं और कला-समारोहों व आयोजनों में प्रतिनिधित्व करते रहे हैं।
ए. एम. डेवियरवाला:- इन्होंने किसी स्कूल या कालेज में प्रशिक्षण नहीं लिया वरन् कला इनकी स्वयं प्रेरणा का परिणाम है।
शुरू में इन्होंने चित्रकारी में रुचि ली और इस ओर प्रवृत्त हुए।
किन्तु इन आर्द्र, सहज ही ढुलक जाने वाले गीले रंगों में इनका श्रमशील मन न टिका और इन्होंने सख्त माध्यम-काष्‍ठ और पत्थर जिनमें कि अभिव्यक्‍ति शनैः शनैः रूपायित होती है, चुन लिये।
आगरा व मलाद के पत्थरों एवं संगमर पर काम करने में इनकी विशेष दिलचस्पी जगी।
लकड़ी में भी अपनी मौलिक भावाभिव्यक्‍ति को ढालने में इन्होंने कुशलता का परिचय दिया।
काष्‍ठ कृति पर इन्हें गर्वनर पुरस्कार प्राप्‍त हुआ।
1956 में ललित कला अकादेमी द्वारा पूर्वी यूरोप में आयोजित भारतीय कला प्रदर्शनी में इन्होंने भाग लिया।
नागेश यावलकर:- बम्बई के सुप्रसिद्ध कलाकार नागेश यावलकर अपने प्रयोगों की परम्परा में अन्तर्राष्‍ट्रीय ख्याति प्राप्‍त कर चुके हैं।
इनके काम करने का सर्वथा निजी मौलिक ढंग है जिसके कारण अमेरिका और यूरोप में इनके द्वारा निर्मित मूर्त्तियाँ लोकप्रिय हुई हैं।
टेराकोटा, काँसा, पत्थर, और संगमरमर पर इन्होंने मूर्त्तियाँ गढ़ी है।
इसके अतिरिक्‍त मिट्टी, प्लास्टर, चीनी, पेपरमाशी सीमेंट और गोबर पर भी इन्होंने प्रयोग किए हैं।
‘नृत्य अन्तराल’ नामक पेपरमाशी की इनकी एक दूसरी प्रतिमा भी बड़ी ही सफल बन पड़ी है।
इनकी मूर्त्तियों में प्राचीन मूर्त्तियों की भांति सूक्ष्म ब्यौरों की उलझन नहीं है, न ही आधुनिकता का भौंडापन, वरन् इनकी सम्मति में मूर्त्तियों में सौन्दर्य और स्पर्श्य गरिमा होनी चाहिए।
इनकी नारी मूर्त्तियों की सुन्दर भावमयी मुखमुद्रा, गोलाई लिये कपोल, पतले ओंठ, उन्मीलित सुन्दर नेत्र और एक एक सुगढ़ अवयय बरबस ध्यान आकृष्‍ट कर लेता है।
ग्रामीण कारीग़रों और शिल्पियों को प्रोत्साहन देने में और उनकी हर अच्छी चीज़ की सराहना व गुणों की क़द्र करने के पश्‍चात् भारत में आकर इन्होंने संगमरमर और अन्य पत्थरों पर बड़ा काम किया है।
